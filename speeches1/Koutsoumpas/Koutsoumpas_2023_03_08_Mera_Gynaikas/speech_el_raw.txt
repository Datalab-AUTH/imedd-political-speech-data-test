(Ξένη δημοσίευση) - ΑΝΑΚΟΙΝΩΣΗ ΤΥΠΟΥ - ΚΚΕ - Ομιλία του γ.γ. Δημήτρη Κουτσούμπα, σε εκδήλωση της Κ.Ε. για την Παγκόσμια Ημέρα της Γυναίκας




Ομιλία του ΓΓ της ΚΕ του ΚΚΕ Δημήτρη Κουτσούμπα 
σε εκδήλωση της ΚΕ του ΚΚΕ για την Παγκόσμια Ημέρα της Γυναίκας


Συντρόφισσες και σύντροφοι, 
Φίλες και φίλοι,  
	Θέλουμε και απ’ αυτή την εκδήλωση να χαιρετίσουμε τη συγκλονιστική, μαζική και μεγαλειώδη συμμετοχή του λαού και της νεολαίας στις απεργιακές συγκεντρώσεις απ’ άκρη σε άκρη σε όλη την Ελλάδα.
	Ιδιαίτερα θέλουμε να χαιρετίσουμε τους δεκάδες χιλιάδες μαθητές και φοιτητές που με τα νιάτα τους, την αποφασιστικότητα τους και το καθαρό βλέμμα τους πλημμύρισαν τους δρόμους, τις πλατείες σε όλες τις μεγάλες πόλεις και φώναξαν με πείσμα “το έγκλημα αυτό δεν θα ξεχαστεί”.

	Ναι, δεν θα ξεχαστεί, θα φροντίσουμε εμείς γι αυτό, όλοι και όλες. 
	Σήμερα, λοιπόν, Παγκόσμια Μέρα της Γυναίκας, πέφτει βαριά η σκιά της θλίψης και οργής από το τραγικό πολύνεκρο σιδηροδρομικό δυστύχημα στα Τέμπη. 
	Βλέποντας τα μάτια των μητέρων, των πατεράδων, των συγγενών, των φίλων, να πλημμυρίζουν από πόνο για τα αδικοχαμένα παιδιά, σφίγγουμε τα δόντια γιατί δεν έχουμε δικαίωμα να σιωπήσουμε. Για να μην αφήσουμε το προδιαγεγραμμένο έγκλημα να ξεχαστεί, να συγκαλυφθεί. 
	Γιατί όσα μας πονούν και μας συγκλονίζουν, δεν είναι ένα μονόπρακτο έργο, για να αναζητήσει κανείς μόνο το τι πήγε στραβά, ποιος δεν έπαιξε σωστά το ρόλο του… Οι προειδοποιήσεις των εργαζομένων δεν αφήνουν περιθώρια για δεύτερες σκέψεις. 
	Η νέα τραγωδία, είναι το αποτέλεσμα μιας μακράς αλυσίδας αποφάσεων, νόμων και  οδηγιών -ευρωπαϊκών και ελληνικών- που από κοινού ψήφισαν και υλοποίησαν τα αστικά κόμματα που κυβέρνησαν. Δηλαδή, η ΝΔ, ο ΣΥΡΙΖΑ, το ΠΑΣΟΚ, προωθώντας την απελευθέρωση του σιδηροδρομικού μεταφορικού έργου με κριτήριο το επιχειρηματικό- καπιταλιστικό κέρδος. Με αυτό το κριτήριο σχετίζεται το γεγονός ότι οι υποδομές του σιδηρόδρομου παρέμειναν στην κρατική επιχείρηση. Με αυτό το κριτήριο έμεινε πίσω η ανάπτυξη των μεταφορικών μέσων σταθερής τροχιάς στην Ελλάδα. 
	Η μέγιστη δυνατή ασφάλεια με την αξιοποίηση των σύγχρονων επιστημονικών, τεχνολογικών μέσων, οι προσλήψεις μόνιμου προσωπικού, κατάλληλα εκπαιδευμένου, πετσοκόφτηκαν με κριτήριο το “κόστος” τόσο για τα αμιγώς ιδιωτικοποιημένα κομμάτια του σιδηρόδρομου, όσο και για εκείνα που διαχειρίζεται το αστικό κράτος. 
	Όλα αυτά λειτουργούν σε βάρος της ανάγκης των εργαζομένων και της νεολαίας για ασφαλή, φθηνή και σύγχρονη μετακίνηση. 
	Αυτές, όμως, δεν είναι επιλογές μιας μόνο κυβέρνησης, κάποιου Υπουργού. Έχει να κάνει κυρίως με το πώς διαχρονικά διαμορφώνεται ο ανταγωνισμός και τα μερίδια των μονοπωλίων στην Ευρώπη, σε όλο τον καπιταλιστικό κόσμο. Επιδρά στο αν και πόσο αναπτύσσονται οι θαλάσσιες, οδικές, σιδηροδρομικές κι εναέριες μεταφορές. 

	Όλα αυτά σχετίζονται με τις επιλογές της ΕΕ, με τα συμφέροντα των καπιταλιστών στην Ελλάδα, όπως εκφράζονται στην αντίστοιχη πολιτική όλων των αστικών κομμάτων και των κυβερνήσεων. Για αυτό και δεν δικαιούνται σήμερα να μιλάνε για “μοναδική εξαίρεση καθυστέρησης” στην Ελλάδα. Ούτε δικαιούνται να ρίχνουν τις ευθύνες ο ένας στον άλλον, αποσπασμένα από το σύνολο των επιλογών τους. 
	Ως Κόμμα κοιτάμε στα μάτια κάθε γυναίκα που οργίζεται από τέτοιες στιγμές. Κάθε εργατοϋπάλληλο και άνεργη, αυτοαπασχολούμενη, ελευθεροεπαγγελματία, κάθε νέα μητέρα που αναρωτιέται, πώς μπορεί να νοιώθει ασφάλεια για την ίδια και για τα παιδιά της. 
	Είναι χρέος απέναντι στα θύματα του εγκλήματος στα Τέμπη, απέναντι στα παιδιά μας, να δυναμώσουμε το αγωνιστικό ρεύμα της σύγκρουσης με την πολιτική και το κράτος που αφήνουν απροστάτευτο το λαό και τα παιδιά του, επειδή προστατεύουν την ανταγωνιστικότητα και την κερδοφορία των ομίλων.

	Για αυτό κάθε γυναίκα έχει μπροστά της μια κρίσιμη και αποφασιστική για το μέλλον της επιλογή. Να δείξει εμπιστοσύνη στο σύνθημα που γεννήθηκε μέσα στις καθημερινές μάχες: Ότι μόνο ο λαός σώζει το λαό στο δρόμο της ανατροπής, με δυνατό ΚΚΕ. Τέτοιο περιεχόμενο δίνει το κάλεσμα αγωνιστικής συμπόρευσης με το ΚΚΕ σε όλες τις μάχες. 
	Σε αυτό το δρόμο μπορεί να αντλήσει θάρρος, δύναμη, ελπίδα, να αλλάξει τη ζωή της. Μαχόμενη, με τη συμμετοχή της στον καθημερινό αγώνα και την ψήφο της στις εκλογές. 
	Ένα ισχυρό ΚΚΕ σημαίνει ότι δυναμώνει το ρεύμα των αγωνιστών και αγωνιστριών που δεν συμβιβάζονται. Το ρεύμα των αγωνιστριών και αγωνιστών που μπορεί να ανατρέπει τη λογική ότι από τις εκλογές πρέπει να δυναμώσουν τα αστικά κόμματα για να εξασφαλίσουν μια “σταθερή κυβέρνηση”, όπως λένε. Σταθερή για αυτούς, για τους κηφήνες που υπηρετούν, σταθερή για τα κέρδη τους μεν, αλλά γεμάτη ανασφάλεια και αστάθεια για το λαό, τις εργαζόμενες γυναίκες, τους νέους και τις νέες.
	Κάθε ψήφος στο ΚΚΕ η οποία αφαιρείται από τα αστικά κόμματα, αδυνατίζει την ολομέτωπη επίθεση της όποιας επόμενης κυβέρνησης και των επιχειρηματικών ομίλων, στα δικαιώματα, στο εισόδημα, στη ζωή μας. 
	Όσο πιο δυνατό ΚΚΕ, τόσο πιο δυνατή η εργατική, λαϊκή διεκδίκηση, η αντιπολίτευση στην αντιλαϊκή πολιτική. Τόσο πιο δυνατός γίνεται ο λαός για να βάλει εμπόδια, για να αποσπά κατακτήσεις. Τόσο πιο αδύναμο θα είναι το αστικό πολιτικό σύστημα της αδικίας και της βαρβαρότητας. 

	Προεκλογικά, τόσο η ΝΔ, όσο και ο ΣΥΡΙΖΑ, όπως και το ΠΑΣΟΚ, τα άλλα κόμματα, εντείνουν τα κάλπικα διλήμματα και τους εκβιασμούς. Δημιουργούν πλάνες, ότι απάντηση στα σημερινά αδιέξοδα και την ασφυξία που νιώθουν οι γυναίκες της εργατικής, λαϊκής πλειοψηφίας, είναι οι δήθεν άμεσες και “κοστολογημένες” λύσεις των προγραμμάτων των διαφόρων κυβερνητικών κομμάτων του αστικού κατεστημένου.
	Τα ερωτήματα, όμως, είναι αμείλικτα: Μπορούν να ικανοποιηθούν τα σύγχρονα δικαιώματα της γυναίκας, για παράδειγμα στην εργασία, χωρίς σύγκρουση με τη διαχρονική πολιτική όλων των κυβερνήσεων και με τις κατευθύνσεις της ΕΕ για τη γυναικεία απασχόληση; 
	Δεν μπορούν! Όσο κι αν προσπαθούν να ντύσουν με τον “προοδευτικό” μανδύα της ισότητας των φύλων και των ίσων ευκαιριών, την ένταση της εκμετάλλευσης και καταπίεσης της γυναίκας για λογαριασμό του κεφαλαίου. 
	Παρουσιάζουν προκλητικά, ως διευκόλυνση της εργαζόμενης μητέρας τα ακανόνιστα ωράρια εργασίας… Τη δουλειά με τη μορφή της τηλεργασίας, της εργασίας από το σπίτι, των συμβάσεων έργου... 
	Στην πραγματικότητα, είναι εξαναγκασμός των γυναικών στην “ευέλικτη” εργασία, κάτω από το βάρος των αντικειμενικών δυσκολιών στις συνθήκες ζωής και εργασίας της. 
	Έτσι, γίνονται δυσδιάκριτα τα όρια ανάμεσα στον πραγματικά εργάσιμο χρόνο και τον προσωπικό χρόνο μιας μισθωτής εργαζόμενης γυναίκας, η οποία παράλληλα φροντίζει την οικογένειά της. Επιβαρύνεται με τις άχαρες και κοπιαστικές οικιακές εργασίες, τη στιγμή που κάνει αγώνα δρόμου για να παραδώσει τα project στη δουλειά της.
	Είναι πρόκληση, η κυβέρνηση της ΝΔ να κομπάζει, ότι επί των ημερών της, η Ελλάδα κατέγραψε τη μεγαλύτερη μείωση στο ποσοστό της ανεργίας των γυναικών σε όλη την ΕΕ. Τα λέει αυτά όταν οι εργαζόμενες γυναίκες συνεχίζουν να βιώνουν την εργασιακή ανασφάλεια. Όπως:
Οι εργαζόμενες των προγραμμάτων ολιγόμηνης δουλειάς, που βρίσκονται πριν τη σύνταξη και σε λίγο απολύονται. 
Οι μισθωτές επιστήμονες, που βαφτίζονται “συνεργάτες” και δεν υπάρχει καμία πρόβλεψη για να έχουν άδειες μητρότητας, άδειες “ειδικού σκοπού”, γονική άδεια και σχετικά επιδόματα. 
Οι γυναίκες εμποροϋπάλληλοι, που δουλεύουν όλο και περισσότερες Κυριακές, ως προαπαιτούμενο για να μεγεθύνονται τα κέρδη των κολοσσών του Εμπορίου, των αλυσίδων super market. 
Οι έγκυες, που απολύονται στο όνομα δήθεν της λήξης της σύμβασης. Γιατί η μητρότητα είναι κόστος για το κράτος και την εργοδοσία. 
	Αυτό είναι το αντεργατικό οικοδόμημα που -διαδοχικά- έχτισαν όλες οι κυβερνήσεις, τόσο της ΝΔ, όσο και του ΣΥΡΙΖΑ, του ΠΑΣΟΚ. Τώρα, επεξεργάζονται και νέες προτάσεις. 
	Λύση -λένε- είναι το βάρος που επωμίζονται οι γυναίκες για τη φροντίδα των μικρών παιδιών και των ηλικιωμένων γονιών, να μοιράζεται εξίσου ανάμεσα στα δύο φύλα. Γενικά, κανένας και καμία δεν μπορεί να διαφωνήσει σε αυτό. 

	Όμως, δυστυχώς, ο καημός τους δεν είναι, να συμβάλουν και οι δύο εργαζόμενοι γονείς στη φροντίδα των παιδιών, όπως ισχυρίζονται για την άδεια πατρότητας που επεκτάθηκε με το νόμο Χατζηδάκη και τις ψήφους ΝΔ, ΠΑΣΟΚ, ΣΥΡΙΖΑ. Αυτά τα μέτρα υπηρετούν κυρίως την ανάγκη κάποιων μονοπωλίων, όπως στον τομέα της Πληροφορικής, για να προσελκύσουν εξειδικευμένο επιστημονικό εργατικό δυναμικό και των δύο φύλων. Γιατί θέλουν να αξιοποιήσουν την “καινοτομία”-πατέντα, στα πλαίσια της επιστημονικής, τεχνολογικής ανάπτυξης, για τη βελτίωση της θέσης τους στον ανελέητο ανταγωνισμό. 
	Γι’ αυτό επιδιώκουν να φορτώσουν την ανατροφή του παιδιού, στο γονέα που η διακοπή της εργασίας του για ορισμένους μήνες, δεν αποτελεί εμπόδιο στις ανάγκες και την κερδοφορία του κεφαλαίου. Είναι τέτοια η “ευαισθησία” τους για τη στήριξη της μητρότητας που η κυβέρνηση της ΝΔ, όπως έκανε στο παρελθόν και η κυβέρνηση του ΣΥΡΙΖΑ,  απέρριψε την σχετική πολύ σημαντική τροπολογία του ΚΚΕ. 
	Πρόκειται για τροπολογία που προέβλεπε την κατάργηση της απαράδεκτης διάταξης, η οποία θέτει ως προϋπόθεση της άδειας και του επιδόματος μητρότητας, τη συμπλήρωση 200 ενσήμων τα τελευταία 2 χρόνια, αποκλείοντας έτσι χιλιάδες εργαζόμενες μητέρες από στοιχειώδη μέτρα προστασίας. 
	Ασυζητητί, επίσης, απέρριψαν την τροπολογία του ΚΚΕ για τις αυτοαπασχολούμενες γυναίκες επαγγελματίες και επιστήμονες και για τις αγρότισσες. Δηλαδή απέρριψαν το επίδομα άδειας μητρότητας 2 μήνες πριν και 6 μήνες μετά τον τοκετό, ανεξαρτήτως ασφαλιστικής ενημερότητας, στο ύψος του κατώτατου μισθού με ευθύνη του κράτους, με ταυτόχρονη απαλλαγή από ασφαλιστικές εισφορές.

Αγαπητές φίλες,
 
Οι αγωνίες της εργαζόμενης γυναίκας μπορούν να βρουν διέξοδο στις θέσεις του ΚΚΕ, που δεν έχει δεσμεύσεις από την καπιταλιστική εργοδοσία και το διαφθορείο της ΕΕ.  
Για αυτό το ΚΚΕ μπαίνει μπροστά! 
- Για το αδιαπραγμάτευτο δικαίωμα στην μόνιμη και σταθερή εργασία για όλες και όλους στο αντικείμενο ειδίκευσης και με δυνατότητα δωρεάν επανειδίκευσης.
- Για πλήρη εργασιακά και ασφαλιστικά δικαιώματα, με Συλλογικές Συμβάσεις Εργασίας.
- Μείωση του εργάσιμου χρόνου, με σταθερό ωράριο.
- Μέτρα προστασίας της μητρότητας, του γυναικείου οργανισμού.
- Για ουσιαστικές αυξήσεις στους μισθούς και τις συντάξεις.
- Για να καταργηθούν οι αντεργατικοί νόμοι, όπως ο νόμος Χατζηδάκη και άλλοι.

Συντρόφισσες και σύντροφοι, 
Φίλες και φίλοι, 

	Σήμερα, κάθε γυναίκα μπορεί να κάνει λογαριασμό και να κρίνει την πολιτική των άλλων κομμάτων, που διαγωνίζονται για το ποιο θα αναλάβει την αστική -από χέρι αντιλαϊκή- διακυβέρνηση ή θα παίξει ρόλο μπαλαντέρ σε αυτή.  Τόσο η κυβέρνηση της ΝΔ, όπως πριν και ο ΣΥΡΙΖΑ ή το ΠΑΣΟΚ, διακηρύσσουν, παρά τις όποιες διαφοροποιήσεις τους, ότι δήθεν η σταθερότητα της οικονομίας, η έκρηξη των επενδύσεων, θα μας ωφελήσει όλους. 
	Όμως, η πραγματικότητα λέει ότι ο ματωμένος δρόμος της καπιταλιστικής ανάπτυξης έχει ως προαπαιτούμενο τη μείωση της κρατικής χρηματοδότησης στις δημόσιες κοινωνικές δομές. Όλα όσα είναι αναγκαία για τη στήριξη της οικογένειας, φορτώνονται σχεδόν αποκλειστικά στην ατομική ευθύνη! 
	Οι “επενδυτικές ευκαιρίες”, δηλαδή  η προκλητική στήριξη του κεφαλαίου με νέα κίνητρα και προνόμια, έχουν ως προϋπόθεση μέχρι και την περικοπή των κρατικών δαπανών: 
- για τις συντάξεις, 
- τα επιδόματα για ΑμΕΑ, 
- αλλά και τα οικογενειακά επιδόματα, 
- τη φροντίδα των ηλικιωμένων, 
- για την Υγεία, το φάρμακο. 

	Την ίδια στιγμή, ενισχύουν πολύπλευρα την επιχειρηματικότητα σε αυτούς τους τομείς. Είναι χαρακτηριστικό το παράδειγμα της ιατρικώς υποβοηθούμενης αναπαραγωγής και αναπαραγωγικής υγείας. 
	Πρόσφατα ψηφίστηκε το νέο πλαίσιο από τη ΝΔ, το ΠΑΣΟΚ, με την ανοχή του ΣΥΡΙΖΑ. Ο συγκεκριμένος νόμος ενισχύει την κυριαρχία των ιδιωτικών μεγαθηρίων, αφού από τις περίπου 55 σχετικές μονάδες μόνο οι 7 λειτουργούν στα δημόσια νοσοκομεία. Οι διατάξεις του δεν απαντούν στις σύγχρονες ανάγκες των ζευγαριών που προσβλέπουν στην βοήθεια της επιστήμης, αλλά στα επενδυτικά σχέδια των ιδιωτικών κολοσσών του κλάδου για την ανάπτυξη του ιατρικού τουρισμού!  

	Εδώ δε δίστασαν να άρουν τις όποιες ασφαλιστικές δικλείδες υπήρχαν στη διαδικασία για την παρένθετη μητρότητα, ανοίγοντας το δρόμο για την ακραία μορφή εμπορευματοποίησης του γυναικείου σώματος. 
	Η κυβέρνηση της ΝΔ έφτασε να προβάλει ως επίτευγμα τη δωρεάν ψηφιακή μαστογραφία, μόνο για τις γυναίκες 50-69 ετών. Όταν μόνο το 16% των 323 μαστογράφων βρίσκονται σε δημόσιες δομές, όλες οι υπόλοιπες γίνονται στα ιδιωτικά διαγνωστικά κέντρα! Τι γίνεται, όμως, στην περίπτωση που η εξέταση δείξει κάποιο εύρημα; Μια γυναίκα είναι αναγκασμένη είτε να περιμένει μήνες στα υποστελεχωμένα εξειδικευμένα τμήματα των δημόσιων νοσοκομείων, είτε να επισκεφθεί τα ιδιωτικά μεγαθήρια. 
	Δε συμβιβαζόμαστε οι σύγχρονες ανάγκες πρόληψης, περίθαλψης, αποκατάστασης της Υγείας και της Ψυχικής Υγείας να μπαίνουν στη ζυγαριά του “κόστους” για το κράτος, το κεφάλαιο και του “οφέλους” για τους επιχειρηματικούς κολοσσούς. Το ΚΚΕ πρωταγωνιστεί στους αγώνες για τη δωρεάν κάλυψη από το κράτος όλων των εξόδων των διαγνωστικών εξετάσεων, της ιατρικώς υποβοηθούμενης αναπαραγωγής, του προγεννητικού ελέγχου, του τοκετού, χωρίς καμία επιχειρηματική δράση. Υπερασπιζόμαστε το δικαίωμα κάθε γυναίκας στην αντισύλληψη, στην άμβλωση, με την αναγκαία δωρεάν επιστημονική, κοινωνική στήριξη και προστασία της αναπαραγωγικής υγείας.  Για να είναι ουσιαστική η όποια ατομική επιλογή!
	
	Δεν αποδεχόμαστε να αναβάλλονται τα αναγκαία μέτρα ολόπλευρης στήριξης της οικογένειας. Γιατί κάθε γυναίκα, που αγωνιά για τους γονείς της, χρειάζεται υψηλής ποιότητας, δημόσιες και δωρεάν υπηρεσίες ανοιχτής ή κλειστής φιλοξενίας και φροντίδας των ηλικιωμένων και βαριά αναπήρων.Για να νιώσει σταθερότητα κι ασφάλεια μια νέα μητέρα χρειάζεται σύγχρονους, δημόσιους και δωρεάν βρεφονηπιακούς σταθμούς, κέντρα δημιουργικής απασχόλησης παιδιών, ιδιαίτερα ΑμΕΑ, σύγχρονη και ασφαλή σχολική στέγη. 

	Ποια κυβέρνηση, με κορμό τη ΝΔ ή το ΣΥΡΙΖΑ, μπορεί να εξασφαλίσει τις σύγχρονες ανάγκες του παιδιού, όχι μόνο στη μόρφωση, αλλά και στον Πολιτισμό, τον Αθλητισμό, χωρίς οι γονείς τους να πληρώνουν γι’ αυτά; ΚΑΜΙΑ! Ακόμη περισσότερο καμία κυβέρνηση δεν μπορεί να εξασφαλίσει τις οικονομικές, κοινωνικές προϋποθέσεις για να αποκτήσει δημιουργικό περιεχόμενο η σχέση των γονιών με τα παιδιά. 
	
	Πώς θα μπορούσε άλλωστε, όταν διαχρονικά οι κυβερνήσεις στερούν από τους γονείς και από τα παιδιά -είτε είναι σε γάμο, συμβίωση, είτε σε διάσταση- τις αναγκαίες κοινωνικές υπηρεσίες; Οι όποιες αλλαγές στο οικογενειακό δίκαιο δεν εξασφαλίζουν ούτε την ουσιαστική στήριξη των γονιών, ούτε το συμφέρον του παιδιού. 
	Σχεδόν δυο χρόνια από το νόμο της ΝΔ για τη συνεπιμέλεια, τα προβλήματα στη ρύθμιση της γονικής μέριμνας μεταξύ των διαζευγμένων γονιών, όχι μόνο δε λύθηκαν, αντίθετα πολλαπλασιάστηκαν. Πυροδότησαν τον φαύλο κύκλο των αντιπαραθέσεων και δικαστικών διενέξεων ανάμεσά τους. Στο ΚΚΕ είμαστε υπέρ της κοινής ευθύνης των γονιών, της ουσιαστικής συμμετοχής και των δύο, στην ανατροφή και φροντίδα του παιδιού. Η ανάγκη αυτή, βέβαια, προκύπτει και από τις ίδιες τις αντικειμενικές αλλαγές στις συνθήκες εργασίας και ζωής των νέων γονιών. Ως Κόμμα καταθέσαμε συγκεκριμένες προτάσεις και τροπολογίες για την ουσιαστική στήριξη των γονιών, ιδιαίτερα των διαζευγμένων, ώστε να ρυθμίσουν αυτά τα σύνθετα ζητήματα για το συμφέρον των παιδιών τους… οι οποίες απορρίφθηκαν από τους άλλους!!! Διεκδικούμε δωρεάν συμβουλευτικές και άλλες κοινωνικές υπηρεσίες, όπως προγράμματα θεραπείας οικογένειας και ζεύγους, συμβουλευτικής γονιών και παιδιών. Ταυτόχρονα, παλεύουμε για την οικονομική στήριξη των διαζευγμένων γονιών, με φοροελαφρύνσεις, με επιδόματα. Στην αντίληψή μας, απόλυτη προτεραιότητα έχουν οι σύγχρονες κοινωνικές ανάγκες των παιδιών για την ολόπλευρη ψυχοκοινωνική ανάπτυξή τους.

	Μάλιστα, σε συνθήκες ακρίβειας, όξυνσης της φτώχειας και των λαϊκών προβλημάτων, ιμπεριαλιστικών πολέμων που δημιουργούν συνεχώς νέες εισροές ασυνόδευτων προσφυγόπουλων. Σε συνθήκες που αυξάνονται οι κοινωνικές παθογένειες και μέσα στην οικογένεια, όπως η ενδοοικογενειακή βία, πυκνώνουν οι περιπτώσεις παιδιών που χρειάζονται εξειδικευμένη φροντίδα και προστασία.
	
	Απέναντι σε αυτήν την πραγματικότητα, τόσο η σημερινή κυβέρνηση της ΝΔ όσο και ο ΣΥΡΙΖΑ ισχυρίζονται, ότι με την πολιτική τους, βάζουν τέλος στα “ιδρύματα” και ενισχύουν την οικογενειακού τύπου εναλλακτική φροντίδα. Είναι προκλητική η προσπάθεια να τα φέρουν σε αντιπαράθεση. Προσπαθούν να συγκαλύψουν τις δικές τους εγκληματικές, άκρως κακοποιητικές ευθύνες για την τραγική κατάσταση και τις δραματικές ελλείψεις σε μόνιμο προσωπικό στις δομές του δημόσιου τομέα. Και την ίδια στιγμή, εξωραΐζουν τις δομές του ιδιωτικού τομέα, τις ΜΚΟ. 

	Εξίσου αντιδραστικές είναι και οι αλλαγές της κυβέρνησης της ΝΔ στο θεσμικό πλαίσιο της αναδοχής παιδιών. Πάτησαν στο νόμο του ΣΥΡΙΖΑ, που θεσμοθέτησε τον ανάδοχο γονέα με σύμβαση και τον θεσμό του επαγγελματία ανάδοχου. Είναι απαράδεκτο η αναδοχή, ως ύψιστη πράξη αλτρουισμού, να γίνεται επάγγελμα. Η θέση του ΚΚΕ είναι, ότι η στήριξη των απροστάτευτων παιδιών πρέπει να αποτελεί αποκλειστική ευθύνη του κράτους. Είναι απαραίτητη η επιστημονική, κοινωνική ευθύνη για την καταλληλότητα της αναδοχής και της τεκνοθεσίας, από διεπιστημονική ομάδα, και όχι αυτό να γίνεται με στενά οικονομικά κριτήρια.  Είναι αναγκαία η ταυτόχρονη ύπαρξη σύγχρονων δημόσιων δομών παιδικής προστασίας, μέχρι την ένταξη του παιδιού σε ποιοτικό και ασφαλές οικογενειακό περιβάλλον.	Αυτός ο ευαίσθητος τομέας δεν μπορεί να αφήνεται στα χέρια των κάθε είδους ιδιωτών, ΜΚΟ, επιχειρηματιών, εκκλησιαστικών ιδρυμάτων και διαφόρων “φιλάνθρωπων”, με τα γνωστά σε όλους μας τραγικά αποτελέσματα.
	
	Δεν θα συμβιβαστούμε με τη σημερινή βαρβαρότητα. Παλεύουμε για να σπάσει ο “φαύλος κύκλος” της εκμετάλλευσης, της πολύμορφης βίας και των διακρίσεων σε βάρος της γυναίκας, των παιδιών. Απλώνουμε το χέρι στις οικογένειες των δολοφονημένων γυναικών που ζουν έναν πραγματικό Γολγοθά. Στηρίζουμε ολόψυχα την ανάγκη οικονομικής, νομικής, συμβουλευτικής στήριξής τους από το κράτος.
	Χτίζουμε ασπίδα προστασίας σε κάθε γυναίκα που έχει υποστεί κακοποίηση, που έχει βρεθεί αντιμέτωπη με τη βία στο χώρο εργασίας και στην προσωπική της ζωή. Δίχτυ ασφαλείας δεν είναι οι διατάξεις του νόμου Χατζηδάκη για τη βία και την παρενόχληση στο χώρο δουλειάς, που ψήφισαν όχι μόνο η ΝΔ, αλλά και ο ΣΥΡΙΖΑ, το ΠΑΣΟΚ. 

	Η ευαισθησία τους δεν αφορά κυρίως την προστασία των εργαζομένων από την εργοδοτική βία και τρομοκρατία, αλλά τον περιορισμό του κόστους για τις επιχειρήσεις. Όπως λένε η βία και η παρενόχληση “είναι ασυμβίβαστες με την προώθηση βιώσιμων επιχειρήσεων’! 
	
	Μάλιστα, υπεύθυνος για τα αναγκαία μέτρα πρόληψης και προστασίας ορίζεται ο εργοδότης, δηλαδή αυτός που από τη θέση του μπορεί  και να ασκήσει βία, ακόμα και σεξουαλική παρενόχληση! 
	Ποια στήριξη έχουν βρει τα “στόματα που άνοιξαν” και κατήγγειλαν αυτές τις συμπεριφορές στο χώρο δουλειάς; Τα στοιχεία είναι αποκαλυπτικά. Μέχρι τέλη 2021 έγιναν 97 καταγγελίες, εκ των οποίων οι 13 αφορούσαν σεξουαλική παρενόχληση. Στην πλειοψηφία τους αφορούσαν στον εργοδότη ή κάποιο διευθυντικό στέλεχος. Τι κυρώσεις υπήρξαν; Καμία. Οι καταγγελλόμενοι εργοδότες “την έβγαλαν καθαρή” και η “μηδενική ανοχή”, μεταφράστηκε στην πράξη, σε κάλυψη της εργοδοτικής βίας και ασυδοσίας. Ποια στήριξη βρήκαν οι γυναίκες που έχουν υποστεί ενδοοικογενειακή βία; Στη χώρα μας υπάρχουν μόνο 44 συμβουλευτικά κέντρα και 19 ξενώνες για κακοποιημένες γυναίκες, με μόλις 400 θέσεις. Παρά τις υπεράνθρωπες προσπάθειες των εργαζομένων σε αυτές τις δομές, που δουλεύουν με ετήσιες συμβάσεις για χρόνια, μια γυναίκα έχει πολλούς σκοπέλους να ξεπεράσει για να σταθεί στα πόδια της, να απεγκλωβιστεί από μια κακοποιητική σχέση. Το ΚΚΕ μάχεται αταλάντευτα ενάντια στους παράγοντες που γεννούν τους δράστες- “τέρατα” και αφήνουν τις γυναίκες απροστάτευτες στα αποτρόπαια και φρικιαστικά εγκλήματα, στη σεξουαλική βία και κακοποίηση, που φτάνει μέχρι τη γυναικοκτονία.Το ΚΚΕ τάσσεται ανεπιφύλακτα υπέρ της αυστηροποίησης του ποινικού πλαισίου και της ποινικής μεταχείρισης των εγκλημάτων βίας κατά των γυναικών, με άξονα το κίνητρο του δράστη. Καταδικάζει κατηγορηματικά κάθε φαινόμενο ατιμωρησίας ή προσπάθειας να πέσουν στα “μαλακά” οι δράστες τέτοιων απεχθών εγκλημάτων. Ταυτόχρονα, διεκδικεί σε κάθε χώρο, μέτρα ουσιαστικής πρόληψης και προστασίας των κακοποιημένων γυναικών, των παιδιών, των οικογενειών των θυμάτων. 

	Απλώνουμε το χέρι σε όποιον και όποια βιώνει τον κοινωνικό αποκλεισμό και τις διακρίσεις με βάση το φύλο, τη θρησκεία, την εθνική ή εθνοτική καταγωγή, το σεξουαλικό προσανατολισμό. Καμία και κανένας να μην αποκλείεται από σύγχρονα κοινωνικά δικαιώματα. Αυτή είναι η βάση για να ανθίσουν και τα ατομικά δικαιώματα. Στο δρόμο της γνώσης και του αγώνα ο καθένας και η καθεμιά μπορεί να αποκτήσει το κουράγιο, τη δύναμη, την αντοχή, να αναπτύξει “αντισώματα” στα αντιδραστικά πρότυπα που μας πλασάρουν για τη θέση της γυναίκας. 
	
	Μπορεί να απορρίψει την δήθεν “κανονικότητα” της εμπορευματοποίησης της σεξουαλικότητας. Ιδιαίτερα σήμερα που είναι σε έξαρση τα “επίσημα” και “ανεπίσημα” κυκλώματα πορνείας, trafficking, ακόμα και παιδιών, το οργανωμένο έγκλημα. 
	Δεν είναι λύση η αποδοχή και νομιμοποίηση της πορνείας μέσω δήθεν “εκσυγχρονιστικών”, μεταρρυθμιστικών προτάσεων, για να συντηρείται η βιομηχανία εμπορευματοποίησης του σεξ, ακόμα και μέσω του διαδικτύου. 
	Για να μπορέσουν οι γυναίκες, αλλά και οι άνδρες, τα παιδιά, όλα τα άτομα ανεξαρτήτως σεξουαλικού προσανατολισμού, να ξεφύγουν από τα δίχτυα τέτοιων κυκλωμάτων, είναι βασικό να εξασφαλιστεί σε όλες και όλους καθολικά: 
Το δικαίωμα στη μόνιμη και σταθερή δουλειά, 
Το δικαίωμα στην ολόπλευρη κοινωνική προστασία, 
Στην οικονομική, νομική, ψυχολογική υποστήριξη από το αναγκαίο επιστημονικό προσωπικό.	

Συντρόφισσες και σύντροφοι, 
Φίλες και φίλοι, 

	Η συμμετοχή στον συλλογικό αγώνα, αποτελεί πηγή έμπνευσης για αγωνιστική και ανυπότακτη στάση, σε όλα τα πεδία της ζωής, και στις διαπροσωπικές σχέσεις.	
	Το ΚΚΕ δίνει όλες του τις δυνάμεις στον κοινό αγώνα αντρών και γυναικών, με βάση τα κοινά εργατικά, λαϊκά συμφέροντα απέναντι στον κοινό αντίπαλο, την εξουσία του κεφαλαίου. Μέσα στον κοινό αγώνα όλων, γίνονται “μάθημα ζωής” οι αξίες της συλλογικότητας, της αλληλεγγύης, ο αλληλοσεβασμός, κόντρα στην κοινωνική απομόνωση, την αλλοτρίωση, τον ρατσισμό.  Σε αυτό το δρόμο μπορεί να πάρει ανάσα η νέα γυναίκα, μαθήτρια, η φοιτήτρια, η σπουδάστρια των ΙΕΚ. Για να μην συνθλίβονται τα όνειρα και οι ανάγκες της από τους ταξικούς, κοινωνικούς φραγμούς, τα εμπόδια και τις πιέσεις που διαμορφώνονται στο σημερινό ταξικό σχολείο και πανεπιστήμιο. Γιατί εκεί σήμερα, δυστυχώς, διδάσκεται ο ανταγωνισμός, ο εγωιστικός τρόπος ζωής και σκέψης, σαν συνταγή για την “επιτυχία” και την “προσωπική εξέλιξη” που διαπερνούν ακόμα και τις διαπροσωπικές σχέσεις. 
	
	Εμπιστευτείτε το ΚΚΕ και στις εκλογές, όπως εμπιστεύεστε τα μέλη της ΚΝΕ στις σχολές, στα σχολεία, στους χώρους δουλειάς. Ό,τι έχει κατακτήσει η νεολαία, το κατάφερε με τους αγώνες της, με τις δυνάμεις του ΚΚΕ και της ΚΝΕ μπροστάρηδες, χωρίς να περιμένει κυβερνητικούς σωτήρες “από τα πάνω”. Με πρώτη ψήφο κόκκινη, η νέα γυναίκα μπορεί να γίνει πρωταγωνίστρια στο δρόμο της πραγματικής ισοτιμίας και χειραφέτησης. Είναι στο χέρι καθεμιάς και καθενός, που οργίζεται και αγανακτεί, να παλέψει μαχητικά ώστε:
	Αυτή η κοινωνία που θαυμαστά τέρατα γεννά, που τι σημαίνει να σαι άνθρωπος, ο άνθρωπος το λησμονάει, οριστικά κι αμετάκλητα να μπει στο “χρονοντούλαπο” της ιστορίας. Αυτά θα λέγαμε παραφράζοντας τα λόγια του σπουδαίου Μπέρτολντ Μπρεχτ, στο θεατρικό έργο “Αντιγόνη’, που θα έχουμε τη χαρά να απολαύσουμε αμέσως μετά.
	Απέναντι σε ένα σύστημα που γίνεται όλο και πιο αντιδραστικό, η πρόταση του ΚΚΕ στις γυναίκες της εργατικής-λαϊκής πλειοψηφίας, είναι ένας ριζικά διαφορετικός δρόμος ανάπτυξης. Ένας δρόμος, που βάζει στο επίκεντρο τον εργαζόμενο άνθρωπο, γυναίκα κι άνδρα, το παιδί, τον συνταξιούχο, και την ικανοποίηση των συνεχώς διευρυνόμενων αναγκών τους.
	Το πρόγραμμα μας για την εργατική-λαϊκή εξουσία και διακυβέρνηση έχει ως βάση την κοινωνική ιδιοκτησία στα μέσα παραγωγής, με επιστημονικό κεντρικό σχεδιασμό της κοινωνικής παραγωγής, των κοινωνικών υπηρεσιών.
	Με το ΚΚΕ ανοίγουμε το δρόμο για να απαλλαγούμε από το βραχνά του καπιταλιστικού κέρδους, της εκμετάλλευσης και καταπίεσης, με το λαό στη εξουσία και ιδιοκτήτη του πλούτου που παράγει. Για την κοινωνία της πραγματικής ελευθερίας, το σοσιαλισμό-κομμουνισμό, όπου μπορεί να απελευθερωθεί κάθε γυναίκα από οικονομικούς και κοινωνικούς καταναγκασμούς. 
	Σε αυτό το έδαφος μπορούν να ανθίσουν η ισοτιμία της γυναίκας και ο αλληλοσεβασμός μεταξύ ανδρών-γυναικών, σχέσεις απαλλαγμένες από κάθε οικονομική, κοινωνική εξάρτηση. 
	Σας καλούμε λοιπόν, μπροστά στις εκλογές να ενισχύσετε αποφασιστικά το ΚΚΕ. Μπορούμε να κάνουμε τη διαφορά! 

ΨΗΦΙΖΟΥΜΕ ΚΚΕ ΓΙΑ ΤΗ ΖΩΗ ΠΟΥ ΟΝΕΙΡΕΥΟΜΑΣΤΕ ΚΑΙ ΜΑΣ ΑΞΙΖΕΙ ΤΟΝ 21ο ΑΙΩΝΑ! ΓΙΑ ΤΟ ΜΕΓΑΛΟ, ΤΟ ΩΡΑΙΟ, ΤΟ ΣΥΓΚΛΟΝΙΣΤΙΚΟ!


ΑΘΗΝΑ 08/03/2023                                                  ΤΟ ΓΡΑΦΕΙΟ ΤΥΠΟΥ ΤΗΣ ΚΕ ΤΟΥ ΚΚΕ

