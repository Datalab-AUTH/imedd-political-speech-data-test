τΡΙΤΗ 7 ΜΑΡΤΙΟΥ 2023
 
 
Ομιλία του Προέδρου της Ελληνικής Λύσης Κυριάκου Βελόπουλου στην Βουλή, κατά την συζήτηση και ψήφιση επί της αρχής, των άρθρων και του συνόλου του σχεδίου νόμου:
«Αναδιάταξη περιφερειών και αποκέντρωση αρμοδιοτήτων των τακτικών διοικητικών δικαστηρίων, οργάνωση της τηλεματικής συνεδρίασης, μετατροπή μεταβατικών εδρών και ίδρυση δικαστικών γραφείων τηλεματικής – Λοιπές επείγουσες ρυθμίσεις του Υπουργείου Δικαιοσύνης».


Θα ξεκινήσω με κάτι που αποδεικνύει πόσο σάπια είναι είναι η ΝΔ. Οι απελπισμένοι της ΝΔ διασπείρουν ένα ψευδές, ασύντακτο, ανορθόγραφο κείμενο. Το διακινούν ώστε να «πλύνουν» τη δολοφονία των παιδιών μας. Λέει το κείμενο: «Συνεργάζομαι με την Ελληνική Λύση και τον βουλευτή Συμεών Κουπέογλου, εάν τον ψηφίσεις θα λάβει 25 ευρώ ανά άτομο για κάθε ψήφο δικό σου και της οικογένειάς σου. Θα λάβεις έτοιμο ψηφοδέλτιο. Είστε καλεσμένοι στα εγκαίνιά μας 6/3/2023 στις 7 το απόγευμα. Διεύθυνση Λαγκαδά 237Α, απέναντι από το ψυχιατρείο Σταυρούπολης». Τόση απελπισία και τόση μπόχα! Σας λέω ότι έχει ήδη κινηθει εισαγγελέας. Θα σας πάμε μέχρι τέλους! 
Σας απαντώ όμως με μία ρήση του Μπρέχτ: «Α, τι ωφελεί χωμένος μέχρι το λαιμό στη λάσπη να κρατάς τα νύχια των χεριών σου καθαρά;». Και αναφέρομαι στην ΝΔ. 
Έχετε στήσει ολόκληρο  παρακρατικό μηχανισμό. Καταστρέφετε τη χώρα. Όπως έλεγε ο Γεώργιος Σουρής «Οι Έλληνες πολιτικοί έχουν μονίμως ως επάγγελμα τη σωτηρία της πατρίδος. Όχι μόνο δεν έχουν άλλο επάγγελμα, όχι μόνο δεν την σώζουν, αλλά την καταστρέφουν συνεχώς την πατρίδα. Το χειρότερο; Οι ψηφοφόροι τους ενοχλούνται από την εργασία των άλλων». 
Τα έχετε κάνει μπάχαλο. Κάνοντας μια αναδρομή στο Μάτι, βλέπουμε ότι 4,5 χρόνια μετά ουδεμία σοβαρή πολεοδομική και ρυμοτομική παρέμβαση έχει γίνει. Οι δίοδοι προς την παραλία παραμένουν κρυμμένες ακόμα και 70 εκατοστά. Κάποια δεντράκια στον οίκο ναύτου φυτεύτηκαν εκει για να δικαιολογηθούν οι δωρεες. Αν συμβει κάτι θα έχουμε πάλι τα ίδια. Και μην πείτε πως δεν ξέρατε. 
Το χειρότερο δε όλων είναι ότι υπαρχει μια αντίληψη στον πρωθυπουργο ότι με μια συγγνώμη καθάρισε και θα ξεχάσουν οι Έλληνες. Ο πρωθυπουργός δώ και 3 χρόνια ζητά συνεχώς συγγνώμες για τα λάθη του. Ζήτησε συγγνώμη για τα Τέμπη. Ζήτησε συγγνώμη για τις παρακολουθήσεις. Ζήτησε συγγνώμη για την ταλαιπωρία των οδηγών στην Αττική Οδό. Ζήτησε συγγνώμη για τις πυρκαγιές στην Εύβοια. Πόσες συγγνώμες πρέπει να ζητήσει ακόμα για να παραιτηθεί; Εμείς του λέμε ότι δεν αποδεχόμαστε τη συγγνώμη του. Ζητούμε την παραίτηση της κυβέρνησης. Ζητούμε να μην κατέβει κανένας πρώην υπουργός μεταφορών και υποδομών υποψήφιος σε αυτές τις εκλογές. Ζητούμε δικαίωση. 
Ο Καζαντζάκης έλεγε: «Δεν φοβάμαι τον Θεό. Αυτός καταλαβαίνει και συγχωρνάει. Τους ανθρώπους φοβάμαι. Αυτοί δεν συγχωρνούν». Έτσι και ελληνικός λαός δεν θα συγχωρέσει ποτέ αυτή την κυβέρνηση που ειχε όλες τις προϋποθέσεις να τα κάνει όλα χρηστά και δεν έκανε τίποτα. 
Πείτε μου μια δικαιολογία σοβαρή γιατί πήγατε στα Τέμπη; Έβλεπα αρχηγό κόμματος να δίνει αίμα στο νοσοκομείο και να χαμογελάει. Άλλοι πήγαν στον τόπο του δυστυχήματος λες και επέστρεφαν στον τόπο του εγκλήματος. Στο μνημόσυνο πήγατε και πιάνατε κουβέντα ο ένας με τον άλλο, χαμογελούσατε, άλλοι χάζευαν στα κινητά τους. Πώς θα σας πιστέψει έτσι ο απλός πολίτης; 
Σταμάτησαν οι έρευνες για 40 λεπτά για να πάρουν οι κάμερες την ΠτΔ να ρίχνει λουλούδια στα τραίνα, ενώ ακόμα γίνονταν οι έρευνες. Πατέρας που έχασε το παιδί του είπε ότι η κα Σακελλαροπούλου πετούσε λουλούδια λες και είχε πάει σε μπουζουξίδικο. Σταματούσαν οι έρευνες για ένα 15λεπτο για κάθε αρχηγό. Για ποιο λόγο;
Φτάσατε στο έσχατο σημείο εργαλειοποιώντας ακόμα και τις εκλογές για να καλύψετε τις χαμένες ζωές των παιδιών μας. Παίζετε με τις ημερομηνίες των εκλογών όπως παίζετε με την Ελλάδα και τους θεσμούς επί 4 χρόνια. 
Η Ελλάδα που φτιάξατε σκοτώνει τα παιδιά της. Ή θα καιγόμαστε, ή θα πνιγόμαστε, ή θα κομματιάζονται τα παιδιά μας στους δρόμους. Τώρα να πάτε σε εκλογές!
Το «πάμε κι όπου βγει» έχει γίνει εθνικό σύνθημα. Ζούμε στη χώρα της προχειρότητας, του δεν βαριέσαι και του έχει ο Θεός. Η Ελλάδα είναι η μόνη χώρα της Ευρώπης που ουσιαστικά δεν έχει σιδηροδρομικό δίκτυο. Και αυτό που υπάρχει είναι το χειρότερο. 
Η αιτία όμως είναι άλλη. Και πρέπει να αναζητηθεί στο ποιοι είναι αυτοί που δεν θέλουν τον ΟΣΕ. Δεν θέλουν τα τραίνα. Όλα ξεκινούν 100 χρόνια πίσω. Έχουμε τον άξονα Βερολίνο – Βαγδάτη, έχουμε τα λιμάνια σε Αμβούργο, Ρότερνταμ και Αμβέρσα. ΄Και από την άλλη έχουμε το λιμάνι του Πειραιά, το μοναδικό λιμάνι στον κόσμο που δεν έχει τραίνο. Όλα αυτά δείχνουν ότι από  πίσω βρίσκεται η Γερμανία. Όλοι οι πρωθυπουργοί σας είχαν απαγορευτικό από την Γερμανία για να πηγαίνει τραίνο στον Πειραιά. Αλλά δεν είναι μόνο οι Γερμανοί. Είναι και οι φίλοι σας οι εργολάβοι που έχουν κέρδος από τα διόδια, είναι και ο φίλος σας που έχει την αεροπορική εταιρεία. 
Εχουμε χρέος να μην σωπάσουμε, γιατί εδώ δεν πρόκειται για το Μάτι με τον άνεμο των 11 Μποφώρ, δεν πρόκειται για την Ηλεία με τον άνεμο των 9 Μποφώρ, δεν πρόκειται για την Βαρυμπόμπη με άπνοια. Εδώ πρόκειται για ένα σιδηροδρομικό δίκτυο που δεν το διαθέτει ούτε μία Αφρικανική χώρα. 
Έχετε κάνει 10 εγκλήματα όλοι σας, που έχουν στοιχίσει 27 δις ευρώ. 
-1ΟΝ) ΠΑΣΟΚ 2000: αποκαλύπτεται το σκάνδαλο, αλλά τέθηκε στο αρχείο. Ζημία 100 εκατ. ευρώ.  
-2ΟΝ) ΠΑΣΟΚ 2003: σκανδαλώδεις συμβάσεις με «εθνικούς εργολάβους». Ζημία δις ευρώ για ΟΣΕ.  
-3ΟΝ) ΠΑΣΟΚ 2003: χρέος ΟΣΕ στα 3,5 δις ευρώ. 
-4ΟΝ) ΝΔ 2009: χρέος ΟΣΕ στα 10 δις ευρώ. 
-5ΟΝ) ΠΑΣΟΚ: από το 2010 δεν δόθηκε ούτε ένα ευρώ για τη συντήρηση του δικτύου. 
-6ΟΝ) ΠΑΣΟΚ: έχουμε το νόμο Ρέππα του 2010 που κατακερμάτισε τον ΟΣΕ.  
-7ΟΝ) ΝΔ-ΠΑΣΟΚ 2014: Κουκουλώσατε μέσω διαιτησίας το σκάνδαλο των 37 δις ευρώ σε βάρος του ΟΣΕ.  
-8ΟΝ) ΣΥΡΙΖΑ 2017: χάρισε την ΤΡΑΙΝΟΣΕ για 45 εκατ. ευρώ και ταυτόχρονα επιδότησε τους Ιταλούς με 50 εκατ. ευρώ.  
-9ΟΝ) ΣΥΡΙΖΑ 2018: η ΓΑΙΟΣΕ πέρασε στο υπερταμείο. 
-10ΟΝ) ΝΔ 2022: υπεγράφη η σύμβαση – σκάνδαλο που ακυρώνει τις υποχρεώσεις των Ιταλών για επενδύσεις 600 εκατ. ευρώ και δεσμεύει τις επόμενες κυβερνήσεις για 15 χρόνια  
Και ποιος είναι ο σύμμαχός σας σε όλα αυτά; Η συστημική δημοσιογραφία, που αποδεικνύεται άλλη μία φορά εχθρός της κοινωνίας. Αντί να θέτουν ερωτήματα στην κυβέρνηση οι δημοσιογραφίσκοι σας κάνουν αδιανόητες δηλώσεις: 
-«Μέσα στο εθνικό πένθος οι απεργίες είναι αδιανόητες»
-«Το δυστύχημα μπορεί να είναι η ευκαιρία να φτιαχτεί ένα υπέροχο σιδηροδρομικό δίκτυο, όπως έγινε μετά το δυστύχημα στα Τέμπη με το οδικό δίκτυο»
-«Η κυβέρνηση πρέπει να δείξει την υπεροχή της στη διαχείριση, σε σχέση με το Μάτι, αν θέλει να κερδίσει τις εκλογές»
-«Έπρεπε δυστυχώς να πεθάνουν για να γίνουν υποδομές. Τώρα έγινε θυσία»
Τι είναι αυτά τα πράγματα;
Κανονικά έπρεπε να ρωτούν:
-Τι μετέφερε το εμπορικό τραίνο;
-Ήταν δηλωμένο το δρομολόγιό του;
-Πού είναι οι αγνοούμενοι;
-Γιατί πήγε κλιμάκιο του στρατού εκεί πριν από όλους, ενώ δεν πήγε φωτιά στο Μάτι ή στην Αττική Οδό;
-Γιατί η Hellenic Train ήταν εξαφανισμένη και τηρούσε σιγή ασυρμάτου επί 4 ημέρες;
Αντί να ρωτούν όλα αυτά τα φορτώνουν όλα στον σταθμάρχη. 
Δυστυχώς ζούμε στη χώρα που μπορείς να δεις live από το κινητό σου πού βρίσκεται ο ντηλιβεράς, αλλά δεν μπορείς να δεις δυο τραίνα που κινούνται στην ίδια γραμμή. 
Τα θύματα του δυστυχήματος ίσως είναι πάνω από 100. Και το χειρότερο είναι ότι κανείς δεν γνωρίζει πόσοι επέβαιναν στο τραίνο εκείνη την ώρα. Κανείς δεν γνωρίζει πόσοι ανέβηκαν στο τραίνο λαθραία. Κανείς δεν γνωρίζει πόσοι βγήκαν από το τραίνο και πού. Θα μάθουμε ποτέ τον ακριβή αριθμό των επιβατών και των εισιτηρίων; Υπάρχει συγκεκριμένος αριθμός εισιτηρίων με τελικούς προορισμούς Κατερίνη και Θεσ/νίκη. Υπάρχου επίσης οι επιβάτες που διασώθηκαν. Μια απλή αφαίρεση είναι. 
Και επίσης, τι θα γίνει με την εκπαίδευση των σταθμαρχών και των εργαζομένων στα τραίνα; Στο Λουξεμβούργο εκπαιδεύουν 3 χρόνια του σταθμάρχες. Είναι χαζοί αυτοί; Εδώ με ένα τηλεφώνημα πολιτικού από αχθοφόρος γίνεσαι σταθμάρχης! Για να μην αναφερθώ στον διαγωνισμό για την πρόσληψη σταθμαρχών. Εχω εδώ το κείμενο. Γίνεται, λέει, έλεγχος σε:
-1) κίνηση και βάδισμα επί, εντός και παραπλεύρως των σιδηροδρομικών γραμμών, για τυχόν ατέλειες των κάτω άκρων κατά την κίνηση.
-2) δοκιμή της φωνής, για καθαρή και δυνατή ομιλία στην ενδοεπικοινωνία των εργαζομένων.
-3) ικανότητα καταμέτρησης των βαγονιών, για τον έλεγχο της ευστροφίας, της συγκέντρωσης, της παρατηρητικότητας και της διορατικότητας του υποψηφίου.  
Τι προτείνουμε εμείς; Να δοθούν τώρα αποζημιώσεις σε όλες τις οικογένειες και να γίνει πρόσληψη μελών των οικογενειών χωρίς ΑΣΕΠ! Όσες οικογένειες χρωστούν χρήματα σε εφορίες, τράπεζες και ταμεία να γίνει διαγραφή των οφειλών τους.  Και πάνω απ’ όλα να υπάρξει παραδειγματική τιμωρία των υπευθύνων. 
Γιατί εμείς αυτά σας τα λέγαμε. Έχουμε καταθέσει, ως Ελληνική Λύση, 38 ερωτήσεις και επίκαιρες ερωτήσεις και πόσες φορές τα είχαμε επισημάνει σε ομιλίες εδώ στην βουλή. 
Έχουμε τους 56 αγνοούμενους για τους οποίους θα πρέπει να έχουμε κάποια στιγμή μια ενημέρωση. Όμως εκείνο που μας κάνει εντύπωση είναι ότι στην αναφορά θανάτου οι ιατροδικαστές κάνουν λόγο για πολλαπλές κακώσεις ως αιτία θανάτου. Πουθενά δεν αναφέρεται η απανθράκωση και ο διαμελισμός. Η αλήθεια είναι ότι γνωρίζαμε για τους πολιτικούς ότι δεν σέβονται τίποτα, αλλά από τους ιατροδικαστές δεν περιμέναμε τέτοιο εμπαιγμό και ασέβεια. 
Και σας ρωτώ, ξέρετε; Μα βέβαια ξέρετε, πόσο δαιδαλώδεις είναι οι σιδηροδρομικές γραμμές στην Ευρώπη. Το τραγικό δυστύχημα όμως έγινε εδώ. Στην χώρα που έχει μόνο μία γραμμή. 
Ξέρετε; Μα βέβαια ξέρετε, την έρευνα του MIIR (MEDITERRANEAN INSTITUTE FOR INVESTIGATIVE REPORTING) του 2019, για τα διαθέσιμα ευρωπαϊκά κονδύλια και τα ελληνικά δεδομένα, η οποία δείχνει ότι τα σιδηροδρομικά ατυχήματα είναι συχνά στην Ελλάδα. Ότι μόνο μεταξύ 2010 και 2018 είχαμε 137 θανάτους και 97 σοβαρούς τραυματισμούς. 
Ξέρετε; Μα βέβαια ξέρετε, την επιστολή – κόλαφο στην διοίκηση του ΟΣΕ στις 27/4/2022, στην οποία ο πρόεδρος της επιτροπής συντήρησης του δικτύου της ΤΡΑΙΝΟΣΕ καταγγέλλει κακοδιαχείριση, ανυπαρξία συντήρησης, μηδενική ασφάλεια, μη λειτουργία των φωτοσημάνσεων. 
Ξέρετε; Μα βέβαια ξέρετε, για το εξώδικο με αποδέκτες τον ΟΣΕ, τον υπουργό υποδομών & μεταφορών, την Ρυθμιστική Αρχή Σιδηροδρόμων και την HELLENIC TRAIN, που έστειλε η Πανελλήνια Ένωση Προσωπικού Έλξης 1/11/2022, σχετικά με την κακή κατάσταση της σιδηροδρομικής υποδομής, την έλλειψη συντήρησης, τη μην λειτουργία των φωτοσημάτων και της τηλεδιοίκησης, τη μη λειτουργία του συστήματος ETCS (EUROPEAN TRAFFIC CONTROL SYSTEM).
Ξέρετε; Μα βέβαια ξέρετε, για την ανακοίνωση των συνδικαλιστών στις 7/2/2023 που τα λέει όλα αυτά απλά και κατανοητά.
Ξέρετε; Μα βέβαια ξέρετε, ότι η Κομισιόν παραπέμπει την Ελλάδα στο δικαστήριο της ΕΕ λόγω μη συμμόρφωσης με τους κανόνες για τις σιδηροδρομικές μεταφορές, που υπάρχουν από το 2012 και που η χώρα μας έπρεπε να το έχει υλοποιήσει από το 2015.
Ξέρετε; Μα βέβαια ξέρετε, ότι η ΤΡΑΙΝΟΣΕ φέρνει στην Ελλάδα τραίνα που έχουν καταργηθεί στην Ελβετία!
Και τι κάνετε για όλα αυτά; Αρνείστε τον έλεγχο! Παρεμβαίνετε στην δικαιοσύνη, λες και ζούμε στην επταετία, και μετά ο πρωθυπουργός, οι υπουργοί και ο εισαγγελέας του Αρείου Πάγου αρνούνται να καταθέσουν, όπως επιβάλλεται, στους αρμόδιους φορείς και τις επιτροπές του ευρωπαϊκού κοινοβουλίου και των θεσμών. Ενώ κάθε φορά που θέλετε να υιοθετήσετε ένα αντιλαϊκό μέτρο μας πρήζετε με το πόσο ευρωπαϊκό είναι και πόσο καλά είναι οργανωμένη η Ευρώπη. 
Τώρα ψάχνετε ένα εξιλαστήριο θύμα για να φορτώσετε το έγκλημα που κάνετε εσείς εδώ και δεκαετίες. Ηθικοί αυτουργοί της τραγωδίας είναι οι υπουργοι μεταφορών και υποδομών. Και το λιγότερο που μπορεί να γίνει είναι να μην ξανακατέλθουν υποψήφιοι σε εκλογές όσοι διετέλεσαν υπουργοί μεταφορών και υποδομών από το 2012.
Οι δολοφονίες «εξ αμελείας» έχουν όνομα: ΝΔ - ΠΑΣΟΚ – ΣΥΡΙΖΑ. Ηθικός αυτουργός είναι η ελληνική δικαιοσύνη. Στο χέρι μας είναι να τους τιμωρήσουμε αναδρομικά. 
Κύριοι, την περασμένη Τετάρτη, κάπου πάνω στις ράγες του τραίνου χάθηκε η Άνοιξη. Αυτή η χώρα είτε διώχνει είτε σκοτώνει τα παιδιά της. Δολοφονεί την ελπίδα, την αξιοπρέπεια, την ίδια τη ζωή. Η άποψή μας είναι ξεκάθαρη. Μέχρι να αρχίσει να λειτουργεί η τηλεματική, η τηλεδιοίκηση, να μην ταξιδεύει κανείς σε αυτή τη δολοφονική γραμμή. Μιλάτε για ιδιωτικοποίηση του ΟΣΕ. Και τι είναι στην πραγματικότητα αυτό; Την ελληνική κρατική εταιρεία, την πήρε η ιταλική κρατική εταιρεία και την έκανε κρατική – ιδιωτική! Απίστευτη ιδιωτικοποίηση. Όπως κάνατε και με την μειωμένη επήρεια στην ΑΟΖ. Αποκρατικοποιούμε κάτι και το δίνουμε σε ένα άλλο κράτος. Όπως έγινε με την Ντόϊτσε Τέλεκομ, όπως έγινε με την Φραπόρτ.
Κε υπουργέ, στο Αμύνταιο Φλώρινας, στην διασταύρωση των γραμμών του τραίνου με τον οδικό άξονα, όταν χτυπά το καμπανάκι ανεβαίνουν οι μπάρες και τότε περνά το τραίνο! Το κατήγγειλε ο Δήμαρχος. Δείτε το. Μην το αφήνετε ώσπου να γίνει και εκεί κάποιο δυστύχημα. 
Ο REAL αποκάλυψε ότι 10 από τα 25 οχήματα τραμ στην Αθήνα κυκλοφορούν στα τυφλά!!
Αυτό είναι το επιτελικό κράτος σας; Δεν υπάρχει σύστημα σηματοδότησης ούτε στον προαστιακό, κομμμάτι «Δουκίσσης Πλακεντίας – Αεροδρόμιο». 
Και με όλα αυτά έχουμε γίνει ρεζίλι διεθνώς. Το BBC γράφει: «δεν μπορεί να φταίει μόνο ένα άτομο γι’ αυτή την τραγωδία». Ο πρωθυπουργός βέβαια λέει άλλα…. Γράφουν οι ΝEW YORK TIMES: «Η Ελληνική κυβέρνηση υποτίθεται ότι θα εγκαθιστούσε πριν 3 χρόνια ένα σύστημα ασφαλείας, που σχεδιάστηκε για να προλαμβάνει συγκρούσεις, όπως αυτή που σκότωσε τα 57 άτομα». Ο διευθυντής των γαλλικών σιδηροδρόμων είπε: «Σιδηρόδρομος χωρίς σύστημα τηλεδιοίκησης είναι σαν αυτοκίνητο χωρίς φρένα. Ούτε καν θα ζητούσαμε άδεια λειτουργίας!».
Αλλά εσείς δεν έχετε καμμία αγάπη για τα παιδιά μας. Όσα παιδια δεν διώξατε στο εξωτερικό μπήκαν στο τραίνο για να πάνε να σπουδάσουν. Όσα επέζησαν κατέβηκαν στο Σύνταγμα για να διαμαρτυρηθούν γι’ αυτά που δολοφονήσατε. Και αυτά που κατέβηκαν στο Σύνταγμα εσείς τα δείρατε! Αυτοί είστε!
Και όχι δεν είστε κλέφτες. Ο κλέφτης σου παίρνει κατι που έχει και μπορείς να ξαναποκτήσεις. Εσείς αντίθετα αρπάζετε όλα όσα δεν μπορούμε να ξαναποκτήσουμε: Ζωή, περηφάνεια, αξιοπρέπεια, επιβίωση. Σκοτώνετε τα όνειρα και το μέλλον των παιδιών. Σκοτώνετε τα ίδια τα παιδιά μας. Ρημάζετε το αύριο της χώρας. 
Και αντί να παραιτηθείτε βγαίνει ο πρωθυπουργός και ζητάει συγγνώμη. Και λοιπόν; Η συγγνώμη έρχεται ως αποτέλεσμα της αδιαφορίας. Ο λαός δεν μπορεί να σας αναγκάσει να ενδιαφερθείτε γι’ αυτόν, μπορεί όμως να σας αναγκάσει να εύχεστε να είχατε ενδιαφερθεί! Θα σας πάμε μέχρι τέλους. 

