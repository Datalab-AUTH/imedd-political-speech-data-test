(Ξένη δημοσίευση)- ΑΝΑΚΟΙΝΩΣΗ ΤΥΠΟΥ- ΕΛΛΗΝΙΚΗ ΛΥΣΗ- ΑΠΟ ΤΟ ΓΡΑΦΕΙΟ ΤΥΠΟΥ ΕΛΛΗΝΙΚΗΣ ΛΥΣΗΣ: Ομιλία του Προέδρου της Ελληνικής Λύσης Κυριάκου Βελόπουλου στην Βουλή, κατά την συζήτηση και ψήφιση επί της αρχής, των άρθρων και του συνόλου του σχεδίου νόμου

21/03/23


Ξεκινώντας θα πω ότι εμείς έχουμε διαφορετική προσέγγιση σε ό,τι αφορά τα ενεργειακά. Έχουμε μιλήσει γι’ αυτό, έχουμε προτείνει εξορύξεις πετρελαίου και φυσικού αερίου, έχουμε προειδοποιήσει για τις ανεμογεννήτριες και τα τοξικά απόβλητά τους που μετά από 20 χρόνια δεν θα ξέρετε τι να τα κάνετε. Είστε μια κυβέρνηση που δουλεύετε για τις ανεμογεννήτριες και θα φανεί τα επόμενα χρόνια ποιος έχει δίκιο και ποιος έχει άδικο. Δεν ακούτε όμως την φωνή της λογικής. 

Πέρασαν όμως 21 μέρες από το δυστύχημα στα Τέμπη και την απώλεια νέων ανθρώπων, παιδιών, και βλέπω ότι ο πρωθυπουργός και ο αρχηγός της αξιωματικής αντιπολίτευσης δεν ήρθαν στην βουλή να μιλήσουν. Γνωρίζουν ότι δεν κάνουν το σωστό και με την στάση τους αποδεικνύουν ότι είναι δειλοί και δεν αναλαμβάνουν τις ευθύνες τους. Δεν θα μπω στην λογική του πρωθυπουργού που είπε στον Αυτιά -τον δικό σας άνθρωπο- ότι εποπτεύει όλα τα υπουργεία, έχει κεραίες παντού και γνωρίζει τι γίνεται. Μάλλον θα εννοούσε το Predator. Όμως δεν είδαμε τις κεραίες του να λειτουργήσουν στην περίπτωση των Τεμπών. Δια της σιωπής τους πρωθυπουργός και αρχηγός της αξιωματικής αντιπολίτευσης ομολογούν ότι είναι συνένοχοι στο έγκλημα. 
Σε οποιαδήποτε άλλη περίπτωση και σε οποιαδήποτε άλλη χώρα και μετά από όσα καταλόγισε στην κυβέρνηση ο αρχηγός της αστυνομίας, η κυβέρνηση θα είχε παραιτηθεί σύσσωμη. Ο κος Σκούμας μίλησε ξεκάθαρα για παρακράτος του ΝΔ. Καταγγέλλει ότι καρατομήθηκε από το ΚΥΣΕΑ ένα μήνα μετά την ανανέωση της θητείας του, επειδή το ζήτησαν από το Μαξίμου «άγνωστα κέντρα εξουσίας». Και εσείς δεν είχατε την ευθιξία να παραιτηθείτε. Του ζητούσαν να απογυμνώσει τμήματα από άνδρες, για να τους διαθέσει ως φρουρούς σε στελέχη σταθμών διαπλοκής. Ποιοι είναι αυτοί; Οι καναλάρχες και οι ολιγάρχες που είναι φίλοι σας. Δεν έλαβαν υπ’ όψιν τους τις εισηγήσεις του για τις κρίσεις. Αυτός είναι ο ενταφιασμός του επιτελικού κράτους της ΝΔ. Ελέγχετε την Δικαιοσύνη, ελέγχετε την Αστυνομία. Δεν φτιάχνετε κράτος αλλά παρακράτος. Φτιάχνετε μια νέα Βόρεια Κορέα. Η επταετία ωχριά μπροστά σας. Και φοβάστε τα βραχιολάκια. Φοβάστε μην πάτε φυλακή. 
Απόδειξη; Η απόφαση του δικαστηρίου Φλώρινας -μία πολιτική απόφαση- και κάποιας κας Τσιμέρογλου, που αψήφισε τον κο Ντογιάκο, που έστειλε εντολή να αλλαχτεί η απόφαση για το ψευτοσωματείο στην Φλώρινα. Εμείς θα την κυνηγήσουμε με κάθε νόμιμο μέσο. Θυσίασε την Ελλάδα και την Μακεδονία με προτροπή της κυβέρνησης. Εδώ είναι η απόφαση (κατάθεση στα πρακτικά). Σας κατηγορώ ότι κάνατε παρέμβαση για το θέμα της Μακεδονίας, σας κατηγορώ ότι δεν κάνατε τίποτε για την Συμφωνία των Πρεσπών, σας κατηγορώ ότι ακυρώσατε τα συλλαλητήρια. Η σιωπή των βουλευτών της Μακεδονίας 172 φορές, όσες και οι παραβιάσεις της συμφωνίας των Πρεσπών που έκαναν τα Σκόπια, είναι η απόδειξη ότι το «ευχαριστώ» του Ζάεφ δεν πήγε άσκοπα, δεν πήγε άκοπα. 
Μιλάτε για Δικαιοσύνη και ορίστε, εδώ, έγινε έρευνα για την διαφθορά και το 75% των Ελλήνων πιστεύει ότι οι δικαστές στην Ελλάδα είναι διεφθαρμένοι. 
Είχατε την δυνατότητα το 2019 να φτιάξετε ένα άλλο κράτος, που να αγαπά τον Έλληνα, να μην τον αφήνει να πεινάει, ένα κράτος στο οποίο να υπάρχει ισονομία και ισοδικία. Αντ’ αυτού εσείς προτιμήσατε να φτιάξετε μια κυβέρνηση, η οποία κινείται πάνω στο ξυράφι της φασίζουσας διακυβέρνησης. Εμείς θα λέμε πάντα την αλήθεια!

Και τι φέρατε στη βουλή; Αιώνες τώρα γίνονται πόλεμοι για το νερό. Όπου έχει ιδιωτικοποιηθεί το νερό (Γερμανία, Γαλλία, Βολιβία, Εκουαδόρ) είχαμε τριπλασιασμό της τιμής του. Αποτέλεσμα: ο κόσμος δεν μπορούσε να πληρώσει. 
Σύμφωνα με τους υπολογισμούς του ΟΗΕ, έως το 2035 το 40% του παγκόσμιου πληθυσμού θα ζει σε συνθήκες λειψυδρίας. Οι μεγάλες εταιρείες, και δη η Nestle, που είναι τμήμα της Blackroc, λόγω της λειψυδρίας, απαιτούν να πάψει να θεωρείται το νερό αγαθό. Δηλαδή να διατίθεται ελεύθερα στους ανθρώπους. 
Ενώ όλοι οι Έλληνες πενθούμε για το δυστύχημα που έγινε στα Τέμπη εσείς πάτε να περάσετε «νύχτα» μία τόσο ουσιαστική αλλαγή. Πάτε να ιδιωτικοποιήσετε το νερό!
Μην αρχίσετε τις δικαιολογίες ότι δεν είναι έτσι τα πράγματα και ότι εσείς το κάνετε αλλιώς. Καμμία κίνηση δεν γίνεται άμεσα. Όλες γίνονται βήμα – βήμα. Και απορώ με την κοντή μνήμη και του ΣΥΡΙΖΑ αλλά και των ψηφοφόρων του. Γιατί ο ΣΥΡΙΖΑ άνοιξε την Κερκόπορτα για την ιδιωτικοποίηση του νερού. Η κυβέρνηση ΣΥΡΙΖΑ κατέθεσε πολυνομοσχέδιο (2017-2018) που προβλέπει ότι: οι μετοχές του δημοσίου σε ΕΥΔΑΠ και ΕΥΑΘ μεταβιβάζονται αυτοδικαίως και χωρίς αντάλλαγμα στην εταιρεία δημοσίων συμμετοχών. Δηλαδή στο Υπερταμείο. (ΝΟΜΟΣ 4512/2018 (Α’5 17/1/2018) ΑΡΘΡΟ 380, τροποποιήσεις ΝΟΜΟΥ 4389/2016 (Α’94) για ΕΕΣΥΠ). Δηλαδή ο ένας κερνάει και ο άλλος πίνει. Ο ένας νομοθετεί και ο άλλος εφαρμόζει. Είστε ίδιοι ακριβώς. Διαφωνείτε στα μικρά και συμφωνείτε στα μεγάλα. Μετά από 10 χρόνια η ΜΗΧΑΝΙΚΗ του Εμφιετζόγλου εμφανίστηκε για να χτυπήσει δημόσιο έργο: την κερδοσκοπία της ιδιωτικοποίησης του νερού μέσω ΣΔΙΤ.
Το κράτος παραδίδει στην ΡΑΕ τις ρυθμιστικές, κανονιστικές, αδειοδοτικές, κυρωτικές, τιμολογιακές αρμοδιότητές του. ΟΙ πράξεις της ΡΑΕ είναι εκτελεστές, δεν υπόκεινται σε κανένα έλεγχο νομιμότητας ή σκοπιμότητας από τον αρμόδιο υπουργό. Οι ανεξάρτητες αρχές τι είναι: μαζεύονται τα κόμματα και λένε θα βάλουμε τον κο τάδε πρόεδρο της Αρχής και μέλη από όλα τα κόμματα, με υψηλούς μισθούς. Δημιουργείτε κομματικές αρχές, ένα παρακράτος που δρα σύμφωνα με τις εντολές σας. Όμως το νερό δεν είναι εμπορικό προϊόν.
Μην το κάνετε αυτό. Πάρτε το τώρα πίσω. Το αποτέλεσμα της ιδιωτικοποίησης του νερού στην Ευρώπη ήταν τραγικό! Το Παρίσι, το Βερολίνο, η Βρετανία προχώρησαν σε ιδιωτικοποίηση των υδάτων και αποτέλεσμα ήταν η αύξηση των λογαριασμών κατά 40%. Στη Βρετανία η Υπηρεσία Περιβάλλοντος καταδίκασε τις αγγλικές εταιρείες υδάτων για τα επίπεδα ρύπανσης των υδάτων το 2019, με αποτέλεσμα το θάνατο χιλιάδων πτηνών και ψαριών. Στο Παρίσι τελικά η ύδρευση επαναδημοτικοποιήθηκε. Έρχεστε τώρα να κάνετε αυτό που έκαναν οι Ευρωπαίοι πριν 20 χρόνια και μετά από άλλα 20 χρόνια να το πάρουμε πίσω κι εμείς. Μα αυτό δεν είναι πολιτική είναι το γνωστό σας «πάμε κι όπου βγει».
Ποιοι βρίσκονται πίσω από την ιδιωτικοποίηση του νερού; Ενδιαφέρονται «εντελώς συμπτωματικά» οι άσχετοι: ΑΚΤΩΡ, ΚΟΙΝΟΠΡΑΞΙΑ ΤΕΡΝΑ – ΙΝΤΡΑΚΑΤ. Η ΕΥΔΑΠ που είναι αρμόδια πετάχτηκε απ’ έξω. Βάλατε τους ολιγάρχες φίλους σας πάλι και πετάξατε έξω την αρμόδια. Εχθροί του ελληνικού λαού είναι οι ολιγάρχες. Είναι άλλο πράγμα το επιχειρείν όμως και άλλο πράγμα το «πίνω το αίμα των Ελλήνων».

Να πάμε και στην επιτροπή για το δυστύχημα στα Τέμπη…. Όλοι είναι αθώοι. Όλοι δηλώνουν αθώοι στην επιτροπή Θεσμών & Διαφάνειας. Όλοι τα έκαναν όλα σωστά. Όλοι καλύπτονται πίσω από την διάχυση της ευθύνης. Πάλι δεν θα προκύψει κανένα αποτέλεσμα για το έγκλημα που έγινε στα Τέμπη. Γιατί αποφεύγετε να καλέσετε όλους τους υπουργούς μεταφορών, τους υφυπουργούς και τους υπηρεσιακούς παράγοντες από το 2012 αλλά και τους υπεύθυνους της εταιρείας και του ΟΣΕ. Όλοι αυτοί για την Ελληνική Λύση είναι υπόδικοι. Όλοι αυτοί θα έπρεπε να είναι με βραχιολάκια αν υπήρχε κράτος! Πάτε πάλι για ξέπλυμα της υπόθεσης;
Διαβάζοντας την αλληλογραφία όλων, συνειδητοποιώ ότι όλοι ενημέρωναν όλους ότι δεν λειτουργούσε το σύστημα, ότι δεν λειτουργούσε τίποτα. Όλοι γνωρίζατε. Εσάς πρέπει να συλλάβουν, την ΤΡΑΙΝΟΣΕ πρέπει να συλλάβουν, την Hellenic Train πρέπει να συλλάβουν. Γιατί αυτή η εταιρεία είναι στο απυρόβλητο; Γιατί δεν στοχοποιείτε την ιταλική κρατική εταιρεία; Και αφού θέλατε να ιδιωτικοποιήσετε τους σιδηροδρόμους, γιατί τους πουλήσατε στην κρατική ιταλική εταιρεία; Τι σόϊ ιδιωτικοποίηση είναι αυτή; Γιατί δεν τους αγόρασε ιδιώτης;
Εμείς κάναμε συγκεκριμένες καταγγλίες. Έγιναν αποκαλύψεις από το ALERT και το FOCUS. Παρουσιάστηκαν φωτογραφίες από τους πυροσβέστες που υπέστησαν χημικά εγκαύματα. Όλοι τα κρύβουν. Μόνο στον ΑΝΤ1 παρουσιάστηκε το θέμα αυτό και μαζί παρουσιάστηκαν οι φωτογραφίες από τους πυροσβέστες και εγκαύματα που υπέστησαν, αλλά και το έγγραφο από το νοσοκομείο που χορηγούσε αναρρωτική άδεια.
Και μου αρέσει που εταιρεία, η Hellenic Train απάντησε με έγγραφό της σε ερώτηση δική μου! Λέει λοιπόν η Hellenic Train: Σύμφωνα με τα τηρούμενα αρχεία της εταιρείας μας και κατά δήλωση του πελάτη διαμεταφορέα (δηλαδή έχει έναν πελάτη που έχει τον ρόλο του αυτωφοράκια!, ο οποίος είπε ότι μετέφεραν δύο άδεια κοντέϊνερ και τίποτα άλλο), σχετικά με είδος των προς μεταφορά εμπορευμάτων, το περιεχόμενο των εμπορευματοκιβωτίων έχει ως εξής: Τα δύο πρώτα κοντέϊνερς μετά την μηχανή ήταν κενά φορτίου! Πείτε μου έχετε δει νταλίκα να κόβει βόλτες στο δρόμο κενή φορτίου; Και ωραία να το δεχθώ ότι είναι έτσι τα πράγματα. Λέει παρακάτω ότι τα άθικτα βαγόνια με τα κοντέϊνερς μετέφεραν μπύρες και τρόφιμα (είναι γνωστό ότι η μπύρα με το ακτινίδιο μαζί μπορεί να προκαλέσουν έκρηξη) και τα επόμενα βαγόνια μετέφεραν πλάκες σιδήρου.
Καταλάβετε τι λέει; Με λίγα λόγια λέει ότι μπορεί να μετέφεραν εκρηκτικά, μπορεί να μετέφεραν όπλα, ό,τι ήθελαν. Στο Μπράλο που είχε γίνει το δυστύχημα θυμάστε ότι μεταφέρονταν εκρηκτικά από λαθρεμπόριο. Και πού ξέρουμε εμείς τώρα ότι δεν μετέφεραν ναρκωτικά. Βάζουν και έναν αυτωφοράκια για να κυνηγούν όλοι αυτόν και ο υπουργός δέχθηκε αυτή την δικαιολογία. Αντί ο εισαγγελέας να στείλει να συλλάβουν τα στελέχη της εταιρείας, δέχεστε ένα παλιόχαρτο που επί της ουσίας δεν λέει απολύτως τίποτα!
Έχω εδώ το ΦΕΚ. Ξέρετε ποιος είναι υπεύθυνος για τις μεταφορές; Είναι ο κος Καραγιάννης. Ο άνθρωπος σας. Ο άνθρωπος των εργολάβων. Και δεν τον κατηγορώ. Την δουλειά του κάνει. Αλλά δουλειά του είναι να προασπίζει το συμφέρον των πολιτών και της κοινωνίας. Αυτός είναι ο αρμόδιος. Δεν είναι ο κος Καραμανλής. Ορίστε καταθέτω το ΦΕΚ στα πρακτικά. 
Και αναρωτιέται ο κόσμος γιατί στον Μπράλο δεν φτιάχνεται ο δρόμος. Υπάρχει μελέτη εδώ και χρόνια και τώρα εσείς βάζετε άνθρωπο να κάνει νέα μελέτη. Γιατί έτσι καθυστερεί το έργο και εν τω μεταξύ τα λαμόγια σας πληρώνονται. Το ίδιο γίνεται και με τον ΒΟΑΚ στην Κρήτη. Πείτε μου έχει γίνει ποτέ έρευνα, για το πόσοι διευθυντές είναι κολλητοί εργολάβων;
Πραγματικά απορώ πώς λειτουργεί το κράτος. Δεν υπάρχει ένας ηγέτης να βάλει τάξη στην αταξία; Αλλά η απάντηση είναι πως για να βρεθεί ηγέτης, πρώτα πρέπει να βρεθεί λαός. 
Και βγάζει τώρα η ΡΑΣ μια ανακοίνωση και λέει ότι η εκπαίδευση του προσωπικού του ΟΣΕ ήταν ελλιπής. Η Αρχή κάνει λόγο για «ισχυρές ενδείξεις ότι ο θεωρητικός και πρακτικός κύκλος εκπαίδευσης υπήρξε ελλιπής και ως εκ τούτου ανεπαρκής». Έτσι η ΡΑΣ προχωρεί στην ανάκληση όλων όσοι συμμετείχαν στον ίδιο κύκλο εκπαίδευσης. Αναρωτιέμαι, μήπως πρέπει να επέμβει η Δικαιοσύνη και για την ίδια την ΡΑΣ;
Και μία ερώτηση για την ΡΑΣ: Πώς γίνεται να είναι μια ανεξάρτητη αρχή, να διορίζουν τα στελέχη της υπουργοί και να έχουν προκαθορισμένη θητεία 4 ετών; Δηλαδή, αν τα κάνουν μπάχαλο στον πρώτο χρόνο, θα πρέπει να περιμένουμε ακόμα 3 χρόνια για να τελειώσει η θητεία τους και μετά θα φύγουν??

Δεν αλλάζετε. Είστε όλοι ίδιοι. Ο πρωθυπουργός, σε νέο διάγγελμα, μας είπε ότι μέχρι τον Σεπτέμβριο θα έχει λύσει το θέμα των σιδηροδρόμων. Μα αν το θέμα λυνόταν σε 6 μήνες, γιατί 4 χρόνια δεν έκανε τίποτα η κυβέρνηση; 
Ο πρωθυπουργός ανέλαβε την πολιτική ευθύνη για το τραγικό δυστύχημα των Τεμπών. Τι σημαίνει αυτό; Όμως τόσο ο πρωθυπουργός όσο και η κυβέρνησή του όχι μόνον δεν ανέλαβαν την ευθύνη, αλλά ανέβαλαν την όποια ευθύνη τους, μιλώντας για «θυσία» των παιδιών και για «ευθύνες σταθμαρχών». 
Αλήθεια, αφού θέλετε να ρίξετε άπλετο φως, γιατί έγινε αντικατάσταση του κου Τζαβάρα στην Επιτροπή Θεσμών και Διαφάνειας; Μήπως επειδή είπε ότι η δικαιοσύνη ελέγχεται; Και μόνο γι’ αυτό έπρεπε να έχετε παραιτηθεί. 
Βγαίνει ο πρωθυπουργός από το Μαρούσι και λέει ότι η δολοφονία των παιδιών ήταν «θυσία». Δηλαδή τα παιδιά που νόμιζαν ότι έμπαιναν σε τραίνο, στην πραγματικότητα μπήκαν σε θυσιαστήριο. Ξέρετε τι σημαίνει θυσία; Ξέρετε την ετυμολογία και την ερμηνεία της λέξης; Η λέξη «θυσία», λοιπόν, είναι ουσιαστικό, θηλυκού γένους και σημαίνει την εκούσια απώλεια προκειμένου να επιτευχθεί κάποιος στόχος. Είναι προσφορά προκειμένου να γίνει επίκληση σε Θεό ή Θεούς. Μπορεί να περιλαμβάνει την θανάτωση ανθρώπου ή ζώου ή να είναι απλή προσφορά ή καταστροφή αντικειμένων. «Μία θρησκευτική ιεροτελεστία κατά την οποία προσφέρεται ένα αντικείμενο σε κάποιο θεϊκό ον, προκειμένου να εδραιωθεί, να διατηρηθεί ή να αποκατασταθεί μία κατάλληλη σχέση του ανθρώπου με τα θεία». Τι από όλα αυτά εννοεί ο πρωθυπουργός; Ότι θυσιάστηκαν τα παιδιά για να γίνει σιδηρόδρομος στην Ελλάδα; Τι εννοεί ο πρωθυπουργός; Ότι η Ελλάδα είναι Μινώταυρος που θέλει παιδιά για θυσία; Αν επρόκειτο για τα παιδιά σας θα λέγατε το ίδιο; 
Κάνατε την Ελλάδα Μινώταυρο της οικογενειοκρατίας, της κομματοκρατίας και της διαπλοκής που νέμεται τον τόπο. Η καλύτερη δικαίωση είναι η αντικατάσταση του πολιτικού προσωπικού προτού να είναι αργά. 
Και μετά από όλα αυτά ήρθε και η μακάβρια δήλωση υπουργού: «Και από την ‘θυσία’ των Τεμπών πάμε στην ‘ευκαιρία’»! Τελικά δεν μας είπατε πρόκειται για θυσία ή ευκαιρία; Παίζετε με τις ζωές των Ελλήνων. Ούτε ευκαιρία ούτε θυσία ήταν αυτό που έγινε στα Τέμπη. Ήταν έγκλημα και δολοφονία!
Έχετε γίνει δημόσιος κίνδυνος! Κίνδυνος για τις πτήσεις, κίνδυνος για τα δρομολόγια των τραίνων, κίνδυνος για τα λεωφορεία, κίνδυνος για τους δρόμους. Τώρα παρουσιάστηκαν 391 βλάβες και εισροή θαλασσινού νερού από το λιμάνι του Πειραιά στη νέα γραμμή του ΜΕΤΡΟ, που κόστισε στους φορολογούμενους 470 εκατ. ευρώ!
Έχουμε και τον κίνδυνο από τις πυρκαγιές. Σε λίγες ημέρες ξεκινά η αντιπυρική περίοδος και εμείς δεν έχουμε πυροσβεστικά αεροσκάφη!
Κίνδυνος υπάρχει και στα πανεπιστήμια. Τα κτήρια των πανεπιστημίων μας είναι παρατημένα και καταρρέουν. Είχαμε πτώση μαρμάρων από υπόστεγο του κυλικείου στο ΑΠΘ, είχαμε πτώση σοβάδων από το ταβάνι στις σχολές Οδοντιατρικής και Φυσικής Αγωγής του ΕΚΠΑ. Ο πρύτανις ανέλαβε την ευθύνη γι’ αυτό ζητώντας συγγνώμη. Από τότε που βγήκε η συγγνώμη χάλασε ο κόσμος. Εξευτελίστηκε η συγγνώμη. Χάθηκε το φιλότιμο.


Και για να περάσω στο θέμα της ενέργειας, θα πω ότι η σωστή πλευρά της ιστορίας οδηγεί σε πλανητικό Αρμαγεδδώνα. Οι κυρώσεις που επέβαλε η δύση στη Ρωσία, με στόχο την κατάρρευση του Πούτιν, στην ουσία επέφεραν κατάρρευση των αμερικανικών, αγγλικών και ελβετικών τραπεζών. Ενώ υπολογίζατε ότι θα κάνατε τους Ρώσους να πεινάσουν, πετύχατε να κινδυνεύουν με πείνα οι δυτικοί. Αλλά το γελοίο της ιστορίας είναι ότι οι κυρώσεις δεν εφαρμόζονται. Γιατί παρά της κυρώσεις, η ΕΕ αύξησε τον Φεβρουάριο κατά 16% την προμήθεια του ρωσικού φυσικού αερίου μέσω Τουρκίας και κατά 23% μέσω Ουκρανίας, σε σχέση με τον Ιανουάριο. Η Αμερικανική EXXON MOBIL κέρδισε 65 δις ευρώ το 2022 από το εμπόριο πετρελαίου και φυσικού αερίου από την Ρωσία. Μέχρι και 1,9 εκατ. βαρέλια ρωσικού καυσίμου τύπου ντήζελ βρίσκονται επί του παρόντος σε δεξαμενόπλοια μεσοπέλαγα, έξω από το Λακωνικό Κόλπο και αναμένουν να γεμίσουν τις δεξαμενές της ΕΕ παρακάμπτοντας τις κυρώσεις. Δεν καταλαβαίνω όμως γιατί δεν μπορούμε να πουλάμε τα οπωροκηπευτικά μας στην Ρωσία να κερδίσει και κανένας άλλο, παρά πρέπει να κερδίζει μόνο ο εφοπλισταράς.
Πραγματικά έχετε σημειώσει τεράστιες επιτυχίες. Με την πολιτική σας καταφέρατε μετά από 10 χρόνια ο Τούρκος υπ.εξ. να επισκεφθεί το Κάϊρο και να συναντάται με την αιγυπτιακή ηγεσία! Δώσατε και τη μειωμένη επήρεια, πήραν οι Αιγύπτιοι την Λεκάνη του Ηροδότου, που ήταν δική μας, και τώρα τα βρίσκουν με τους Τούρκους! Εύγε!
Και μετά το τρίγωνο Ιράν – Σαουδικής Αραβίας – Κίνας και την «λάθος πλευρά της ιστορίας» στην οποία βρίσκονται αυτές οι χώρες, πείτε μας ποιος λόγος υπάρχει να παραμένουν οι ελληνικοί Patriot στην Σαουδική Αραβία; Φέρτε τους πίσω τώρα! 
Ο κος  Δένδιας, ο οποίος συναντήθηκε και με τον πρωθυπουργό του Κοσσόβου, αλλάζοντας έτσι από μόνος του την πολιτική που ακολούθησαν όλα αυτά τα χρόνια οι ελληνικές κυβερνήσεις, οι οποίες αρνούνταν να αναγνωρίσουν το Κόσσοβο ως ανεξάρτητο κράτος. Και χθες ο κος Δένδιας συνηγόρησε στο να αναλάβει υπουργεία, τουρκική γενική γραμματεία διεθνούς ναυτιλιακού οργανισμού. Η Τουρκία! Η Τουρκία που έχει επιβάλει εμπάργκο στα πλοία με σημαία Κύπρου. Η τουρκία που δεν αναγνωρίζει το διεθνές δίκαιο της θάλασσας. Είναι σα να βάζεις έναν παιδοβιαστή να κάνει το νηπιαγωγό. Αυτό κάνετε με την Τουρκία. 
Φτιάξατε δυστυχώς μια Ελλάδα όπως περιγράφει ο Κωστής Παλαμάς: 
«Δεν έχεις Όλυμπε Θεούς, μηδέ λεβέντες Όσσα,
Ραγιάδες έχεις μάνα γη, σκυφτούς για το χαράτσι,
Κούφιοι και οκνοί καταφρονούν την θεία τραχιά σου γλώσσα,
Των Ευρωπαίων περίγελα και των αρχαίων παλιάτσοι».
Δεν αξίζει αυτή η Ελλάδα στους Έλληνες. Θέλουμε μια Ελλάδα υπερήφανη, αυτεξούσια και αυτοδύναμη.

Και για να μην νομίζουν ότι μας κοροϊδεύουν οι δημοσκόποι θα σας μεταφέρω ένα μέρος της συνέντευξης του κου Δρυμιώτη στο ΠΡΩΤΟ ΘΕΜΑ. Ο κος Δρυμιώτης, το καμάρι της ΔΕΛΤΑ και της SINGULAR, είπε ότι ο εγκέφαλος που επεξεργάζεται τους αριθμούς με αστρονομικές ταχύτητες και γνωρίζει με απόλυτη ακρίβεια το τελικό αποτέλεσμα των εκλογών, ούτε λίγο ούτε πολύ είπε ότι το βράδυ των εκλογών θα πέσει πολύ κλάμα! Είπε ότι θα υπάρχει αντισυστημική ψήφος σε πολύ μεγάλο βαθμό! Δηλ., τον ρώτησαν, θα πάει ο Βελόπουλος στο 10%; Και απάντησε: Αυτό!
Ό,τι και να λένε οι δημοσκόποι, εμείς θα πορευτούμε για την Ελληνική Λύση, για την ελληνική διακυβέρνηση, μακριά από προδότες. Δεν θέλουμε κανένα από εσάς, γιατί εσείς είπατε πολλά αλλά ήταν όλα ψέμματα. Μας είπατε ότι ζούμε στην περίοδο της ψηφιακής επανάστασης, αλλά τα τραίνα κινούνται ακόμα με μανιβέλα, μας είπατε ότι θωρακίσατε την οικονομία, αλλά φέρατε ύφεση, πληθωρισμό και προσεχώς εποπτεία, μας είπατε ότι στηρίξατε το εσύ στην πανδημία, αλλά πέθαναν 35.000 άνθρωποι, οι περισσότεροι εξ αυτών εκτός ΜΕΘ. Αυτό δεν είναι κυβέρνηση. Είναι δημόσιος κίνδυνος! 
Εμείς πορευόμαστε μόνοι. Εμείς έχουμε το ηθικό πλεονέκτημα. Δεν κάνουμε βρώμικες μεταγραφές. Είμαστε η Λύση. Εσείς είστε το πρόβλημα κι εμείς είμαστε η Λύση, γιατί όπως έλεγε ο Σωκράτης: «Ο δειλός γίνεται προδότης της πατρίδας του, ενώ ο φιλόδοξος προδότης της πατρικής κληρονομίας». 
Προδότες και προδοσία δεν αρμόζουν στην Ελλάδα και η Ελληνική Λύση είναι η φωνή της λογικής!
