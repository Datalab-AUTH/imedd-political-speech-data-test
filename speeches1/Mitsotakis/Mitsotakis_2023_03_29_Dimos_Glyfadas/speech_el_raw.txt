
«Κύριε Δήμαρχε, κύριοι Δήμαρχοι, ευχαριστώ πάρα πολύ. Φίλες και φίλοι, νεοδημοκράτισσες και νεοδημοκράτες, τι καταπληκτική υποδοχή εδώ στην πόλη μου στη Γλυφάδα. Εύχομαι να πλησιάσουμε τα ποσοστά του «καπετάνιου» της Γλυφάδας στις επόμενες εκλογές. Και στις 21 Μαΐου, των Αγίων Κωνσταντίνου και Ελένης, γιορτάζει η Γλυφάδα, αλλά θα γιορτάζει και όλη η Ελλάδα τη μεγάλη μας νίκη, τη νίκη της παράταξής μας της Νέας Δημοκρατίας.
 
Και ναι, αγαπητέ μου Δήμαρχε, έχεις δίκιο. Όταν ξεκινούμε μια μεγάλη μάχη θέλουμε να ερχόμαστε κατεξοχήν σε τόπους οι οποίοι μάς είναι ιδιαίτερα οικείοι. Συγκινήθηκα που θυμήθηκες ότι, όντως, εδώ στην εκκλησία Κωνσταντίνου και Ελένης παντρεύτηκαν οι γονείς μου το 1953 και οι σχέσεις μας με τη Γλυφάδα είναι ιστορικές και χαίρομαι που υπό τη δική σου ηγεσία και την ηγεσία της ομάδος σου και με μία στενή συνεργασία με την Κυβέρνηση η Γλυφάδα ανθίζει, προκόβει, προς όφελος όλων των δημοτών της και των πολλών επισκεπτών της, γίνεται πραγματικά μια πόλη υπόδειγμα.
 
Έχεις δίκιο, φίλε Δήμαρχε, ότι πράγματι αυτή την τετραετία κληθήκαμε να αντιμετωπίσουμε πάρα πολλές φουρτούνες. Όταν μας εμπιστευθήκατε τον Ιούλιο του 2019, κανείς δεν περίμενε ότι η Κυβέρνησή μας θα καλείτο να αντιμετωπίσει τις περισσότερες κρίσεις από οποιαδήποτε άλλη κυβέρνηση της Μεταπολίτευσης. Όμως, κρατήσαμε το τιμόνι σταθερό και η Ελλάδα, σήμερα, είναι πιο ισχυρή, είναι μια χώρα που αποπνέει μεγαλύτερη εμπιστοσύνη με μεγαλύτερο κύρος στο εξωτερικό από ό,τι το 2019.
 
Και καθώς ξεκινούμε τη μεγάλη μάχη για τις εκλογές της 21ης Μαΐου, θεωρώ ότι είναι υποχρέωσή μας, υποχρέωση όλων των στελεχών της Νέας Δημοκρατίας αλλά και όλων των φίλων της Νέας Δημοκρατίας που ενώθηκαν το 2019 με ένα μεγάλο αίτημα: να τιμήσουμε τη συμφωνία αλήθειας την οποία υπογράψαμε. Να θυμίσουμε τι καταφέραμε να πετύχουμε αυτά τα τέσσερα χρόνια μέσα σε πολύ αντίξοες συνθήκες.
 
Διότι θέλω να θυμηθείτε ότι παρά το γεγονός ότι ένα μεγάλο μέρος του χρόνου μας αναλώθηκε στη διαχείριση κρίσεων -να τις θυμίσω εν τάχει: απειλή μεταναστευτικής εισβολής, ένας γείτονας που προκαλούσε συνεχώς προβλήματα στο Αιγαίο και στην Ανατολική Μεσόγειο, μια πανδημία, ένας πόλεμος στην Ουκρανία, μία ενεργειακή κρίση, πολλές φυσικές καταστροφές - παρά το γεγονός ότι αντιμετωπίσαμε όλες αυτές τις κρίσεις, ήμασταν συνεπείς σε όλες τις κεντρικές δεσμεύσεις τις οποίες δώσαμε τον Ιούλιο του 2019. Και ας τολμήσει αυτό να το αμφισβητήσει οποιοσδήποτε από την αντιπολίτευση. 
 
Τι σας είχα πει το 2019, όταν μαζί υπογράψαμε τη συμφωνία αλήθειας; Η πρώτη δέσμευση που σας είχα δώσει είναι ότι θα ξαναβάλουμε την Ελλάδα σε τροχιά ανάπτυξης και θα μειώσουμε φόρους και εισφορές. Αυτούς τους φόρους που σας έβαλε ο ΣΥΡΙΖΑ τσακίζοντας ουσιαστικά τη μεσαία τάξη. Τη δέσμευσή μας αυτή την κάναμε πράξη στο ακέραιο.
 
Στηρίξαμε το διαθέσιμο εισόδημα, μειώσαμε φόρους και εισφορές, μειώσαμε τον ΕΝΦΙΑ. Σας είχαμε πει ότι θα τον μειώσουμε 30%, τον μειώσαμε 35%. Μειώσαμε φόρους εισοδήματος. Μειώσαμε ασφαλιστικές εισφορές και βάλαμε την Ελλάδα σε μια τελείως διαφορετική αναπτυξιακή τροχιά.
 
Το 2019 η πατρίδα μας ήταν ουραγός στην ανάπτυξη, τελευταία ανάμεσα σε όλες τις χώρες της Ευρωπαϊκής Ένωσης. Σήμερα είμαστε πρωταγωνιστές στην ευρωζώνη, με ρυθμό ανάπτυξης διπλάσιο από τον μέσο όρο της Ευρώπης.
 
Αυτή η ανάπτυξη έχει πραγματικό αποτύπωμα στις ζωές σας. Αυτή η ανάπτυξη μας επέτρεψε να δημιουργήσουμε 300.000 νέες θέσεις εργασίας. Ως επί το πλείστον καλοπληρωμένες. Είναι αυτή η ανάπτυξη που μας επιτρέπει να έχουμε αυξήσει τον κατώτατο μισθό από τα 650 στα 780 ευρώ. Είναι αυτή η ανάπτυξη που μας επέτρεψε τις δύσκολες στιγμές της πανδημίας να στηρίξουμε την ελληνική κοινωνία και κυρίως την ελληνική μικρομεσαία επιχείρηση. Είναι αυτή η ανάπτυξη που μας επέτρεψε την επόμενη της ενεργειακής κρίσης να στηρίξουμε νοικοκυριά και επιχειρήσεις και να κρατήσουμε σε λογικά πλαίσια τους λογαριασμούς του ηλεκτρικού ρεύματος. Όλα αυτά δεν έτυχαν, φίλες και φίλοι, πέτυχαν. Ήταν αποτέλεσμα συγκεκριμένου σχεδιασμού τον οποίο, παρά τις πολύ μεγάλες δυσκολίες, η πατρίδα μας υλοποίησε.
 
Και βέβαια δεν μπορούμε να ξεχνάμε ότι όλα αυτά έγιναν εν μέσω εξαιρετικά δύσκολων γεωπολιτικών συνθηκών. Είχα δεσμευθεί το 2019 ότι η πατρίδα μας θα ανακτήσει το χαμένο  κύρος της στην Ευρώπη και στη νοτιοανατολική Μεσόγειο και το πετύχαμε στο ακέραιο.
 
Σας είχα πει το 2019 ότι χρέος κάθε ευνομούμενης πολιτείας είναι να προστατεύει τα σύνορα της. Και σήμερα τα σύνορα της πατρίδος μας είναι ασφαλή.
 
Και μεθαύριο θα βρεθώ στον ακριτικό Έβρο για να υπογράψουμε την επέκταση του φράχτη που προστατεύει τα χερσαία σύνορά μας.
 
Είχα δεσμευθεί ότι πρέπει να επενδύσουμε περισσότερο στις Ένοπλες Δυνάμεις μας, μετά από δέκα χρόνια κρίσης. Και πριν από λίγες μέρες, στην παρέλαση που έγινε για την εθνική μας εορτή, πέταξαν στους αττικούς ουρανούς τα γαλλικά Rafale που πήραμε σε χρόνο ρεκόρ με διακρατική συμφωνία. Και τα αναβαθμισμένα F-16 Viper τα οποία τώρα κατασκευάζονται και αναβαθμίζονται στην ΕΑΒ.
 
Σας είχα πει, επίσης, ότι θέλουμε να αλλάξουμε το κράτος και εδώ πρέπει να είμαστε ειλικρινείς με τους πολίτες. Κάναμε σημαντικά βήματα προόδου. Θέλω να ρωτήσω εάν μπορείτε τώρα να φανταστείτε τη ζωή σας χωρίς το gov.gr. 1,2 δισεκατομμύρια ηλεκτρονικές συναλλαγές με το κράτος, σας γλιτώνουν δεκάδες εκατοντάδες ώρες σε ουρές και σε γραφειοκρατία. Ειδικά για τη νέα γενιά αποτελεί πια μία πραγματικότητα, δεν μπορούν να φανταστούν τη ζωή τους χωρίς αυτή τη σημαντική παρέμβαση.
 
Θυμάστε ότι στήσαμε μία εκστρατεία εμβολιασμού υποδειγματική, από το μηδέν. Παίρνατε μηνύματα στο κινητό σας και σας έλεγαν: «Θα πάτε να κάνετε το εμβόλιο στις 10:16» και δεν πιστεύατε ποτέ ότι το Ελληνικό Κράτος μπορεί να λειτουργεί έτσι. Κι όμως τα καταφέραμε.
 
Υπήρχαν, όμως, και άλλες μάχες που δώσαμε και δεν τις κερδίσαμε, φίλες και φίλοι. Γι’ αυτό και θέλω να σας δώσω, εδώ από τη Γλυφάδα, μία δέσμευση: είμαι σήμερα περισσότερο αποφασισμένος από ποτέ να συγκρουστώ με όλες τις εστίες αναχρονισμού και αναξιοκρατίας στην ελληνική δημόσια διοίκηση.
 
Αυτό θα αποτελέσει μια από τις κεντρικές δεσμεύσεις μας για την επόμενη τετραετία. Και σε αυτούς που αμφισβητούν ότι έχουμε τη βούληση και την ικανότητα να το κάνουμε, θέλω να τους θυμίσω μια απλή πραγματικότητα: ήταν η Νέα Δημοκρατία αυτή η οποία πάντοτε ιστορικά συγκρούστηκε με εκείνες τις εστίες οπισθοδρόμησης στο Δημόσιο και τόλμησε να τα βάλει με τις κακές συντεχνίες και τους κακούς συνδικαλιστές, διότι υπάρχουν και καλοί συνδικαλιστές αλλά υπάρχουν και κακοί συνδικαλιστές.
 
Εμείς ήμασταν αυτοί που τολμήσαμε να εξυγιάνουμε την Ολυμπιακή. Εμείς ήμασταν αυτοί που παρεμβήκαμε στον ΟΤΕ. Τα νέα παιδιά που είναι σήμερα μαζί μας βλέπουν τον ΟΤΕ, μια σύγχρονη επιχείρηση, εξαγορασμένη από έναν γερμανικό κολοσσό, αλλά δε θυμούνται τι ήταν ο ΟΤΕ της δικής μας εποχής.
 
Εμείς και η Κυβέρνηση του Κώστα Καραμανλή ήταν αυτή που έκανε τα πρώτα βήματα ιδιωτικοποίησης του ΟΛΠ, όταν αυτοί οι οποίοι επικαλούνται τον μανδύα του «προοδευτικού», οι αρχηγοί τους τότε ήταν στα κάγκελα του ΟΛΠ, τους θυμάστε, να διαμαρτύρονται κατά της ιδιωτικοποίησης.
 
Η δική μας η Κυβέρνηση ήταν αυτή που εκτός από το gov.gr εξυγίανε τη ΔΕΗ. Παραλάβαμε μία χρεοκοπημένη επιχείρηση και σήμερα την έχουμε κάνει πρωταγωνίστρια στην Ελλάδα και στα Βαλκάνια. Κι αν η ΔΕΗ δεν ήταν τόσο ισχυρή, δε θα ήταν εύκολο να παρέχουμε τη στήριξη σε επιχειρήσεις και σε νοικοκυριά για τους λογαριασμούς του ηλεκτρικού ρεύματος.
 
Και η δική μας η κυβέρνηση ήταν αυτή που έκανε μία δραστική παρέμβαση στον ΕΦΚΑ για να μπορέσουμε επιτέλους να αντιμετωπίσουμε αυτή την τραγωδία, αυτή τη ντροπή των εκκρεμών συντάξεων, να πρέπει να περιμένετε δύο και τρία χρόνια για να πάρετε τη σύνταξή σας. Και πετύχαμε την αποστολή μας και σήμερα οι συντάξεις βγαίνουν σε δύο μήνες.
 
Αποδείξαμε λοιπόν ότι έχουμε τη δυνατότητα και να συγκρουστούμε και να μπορέσουμε να υπερασπιστούμε τις ιδέες μας και να αγωνιστούμε για ένα καλύτερο, πιο αξιοκρατικό, πιο διαφανές, πιο αποτελεσματικό κράτος και αυτό θα αποτελέσει κεντρικό στόχο της δεύτερης τετραετίας.
 
Όπως, επίσης, κεντρικός στόχος της δεύτερης τετραετίας, φίλες και φίλοι, θα είναι η οικονομική ανάπτυξη την οποία έχουμε δρομολογήσει. Όχι μόνο να συνεχιστεί, αλλά να εξασφαλίσουμε ότι τα οφέλη της θα διαχέονται σε ολόκληρη την ελληνική κοινωνία.
 
Όπως είχα δεσμευθεί το 2019, ότι κύριος στόχος της οικονομικής μας πολιτικής για την επόμενη τετραετία θα είναι οι λιγότεροι φόροι, έτσι σας κοιτάω στα μάτια και σας λέω τώρα ότι δέσμευσή μου για τη δεύτερη τετραετία θα είναι οι καλύτεροι μισθοί για όλες τις Ελληνίδες και για όλους τους Έλληνες.
 
Και ξέρουμε πως μπορούμε να εφαρμόσουμε αυτή την πολιτική, ξέρουμε πώς να φέρνουμε ξένες επενδύσεις, ξέρουμε ότι τελικά η αξιοπιστία της πατρίδας μας ως ενός σοβαρού προορισμού επενδύσεων είναι αυτό που θα κάνει τη διαφορά.
 
Σήμερα, εν μέσω αυτών των πολύ δύσκολων συνθηκών, η Ελληνική Δημοκρατία, μία μέρα μετά την εξαγγελία των εκλογών, βγήκε και δανείστηκε με spread δανεισμού το εν τέταρτον από αυτό που είχε η Ελληνική Δημοκρατία το 2019 επί ημερών ΣΥΡΙΖΑ. Γιατί συμβαίνει αυτό; Διότι υπάρχει αξιοπιστία.
 
Και δεσμεύομαι ότι εφόσον ο ελληνικός λαός μας εμπιστευτεί και την επόμενη μέρα έχουμε μια ισχυρή και σταθερή κυβέρνηση, η πατρίδα μας εντός του 2023 θα ανακτήσει, επιτέλους, την επενδυτική βαθμίδα. Αυτό είναι σημαντικό για όλες και για όλους, διότι η επενδυτική βαθμίδα σημαίνει τελικά χαμηλότερο κόστος δανεισμού για την Ελληνική Δημοκρατία, αλλά και χαμηλότερο κόστος δανεισμού για τις τράπεζες, για τα νοικοκυριά και για τις επιχειρήσεις.
 
Η τρίτη μας μεγάλη δέσμευση για την επόμενη τετραετία, φίλες και φίλοι, αφορά τη δημόσια υγεία και το Εθνικό Σύστημα Υγείας. Θέλω για ακόμα μια φορά να πω ένα μεγάλο ευχαριστώ σε όλους τους εργαζόμενους στο Εθνικό Σύστημα Υγείας που κράτησαν όρθιο, όχι μόνο το ΕΣΥ αλλά και τη χώρα στις δύσκολες ημέρες της πανδημίας. Γνωρίζουμε ότι πάνω στο Εθνικό Σύστημα Υγείας πρέπει να χτίσουμε ακόμα περισσότερα. Να το ενισχύσουμε, να εκσυγχρονίσουμε περισσότερο τα νοσοκομεία μας, να επενδύσουμε περισσότερο στον Προσωπικό Γιατρό, να επενδύσουμε ακόμα περισσότερο στην πρόληψη και στον προσυμπτωματικό έλεγχο.
 
Και η αναμόρφωση του Εθνικού Συστήματος Υγείας θα αποτελέσει μια κεντρική μας δέσμευση και προσωπική πολιτική προτεραιότητα για την επόμενη μέρα, για την επόμενη τετραετία.
 
Έχουμε και εξασφαλισμένους πόρους από το Ταμείο Ανάκαμψης, έχουμε και τη διάθεση και τη βούληση και τη γνώση για το πώς θα μπορέσουμε να το κάνουμε πράξη.
 
Θα έχουμε την ευκαιρία λοιπόν, φίλες και φίλοι, κατά την διάρκεια αυτής της προεκλογικής περιόδου να συζητήσουμε για όλα. Να αντιπαραβάλουμε αποτελέσματα πολιτικής, να κριθούμε και να συγκριθούμε.
 
Δεν επιδιώκω ποτέ τη σύγκρουση, επιδιώκω όμως πάντα τη σύγκριση. Ας έρθει ο ΣΥΡΙΖΑ να συγκρίνουμε τη δική του τετραετία με τη δική μας τετραετία.
 
Και ας αφήσουμε τους πολίτες να κρίνουν ποιοι τελικά είναι αυτοί που κράτησαν τη χώρα πίσω και ποιοι είναι αυτοί που οδήγησαν τη χώρα, παρά τις πολύ μεγάλες διεθνείς δυσκολίες, μπροστά.
 
Θα επιδιώξουμε, φίλες και φίλοι, πάντα μια αντιπαράθεση επιχειρημάτων. Θέλουμε να συγκριθούν οι πολιτικές μας. Θέλουμε να συγκριθούν τα αποτελέσματα των πολιτικών μας. Δεν θέλουμε να μιλάμε με συνθήματα, θέλουμε να δίνουμε έμφαση στην ουσία.
 
Και θέλουμε επίσης να πείσουμε τους πολίτες για την ανάγκη, την αδήριτη ανάγκη σε αυτές τις δύσκολες συγκυρίες, την επόμενη μέρα να υπάρχει σταθερή και ισχυρή κυβέρνηση. Και αυτή τη σταθερότητα μόνο η Νέα Δημοκρατία μπορεί, σήμερα, να την εξασφαλίσει.
 
Ακούω πολλές κουβέντες για πρώτη κάλπη, δεύτερη κάλπη. Μία είναι η εκλογή, 21η Μαΐου ψηφίζουμε για την Ελλάδα που μας αξίζει. Και αυτή είναι η κάλπη που θα στείλει τελικά το ισχυρό μήνυμα για το ποιος θα κυβερνήσει αυτή τη χώρα, ποια Κυβέρνηση και ποιος υποψήφιος Πρωθυπουργός.
 
Από εκεί και πέρα, άλλοι πρέπει να δώσουν εξηγήσεις για το πώς αντιλαμβάνονται την «προοδευτική» διακυβέρνηση που φαντάζονται ότι μπορεί να προκύψει την 22α Μαΐου. Την απάντηση θα την πάρουν στις κάλπες. Αλλά αυτοί που ισχυρίζονται ότι μπορεί να προκύψει στις 22 Μαΐου οφείλουν να εξηγήσουν με ποιους θα συνεργαστούν.
 
Είχα μιλήσει τον Σεπτέμβριο του περασμένου έτους από την Διεθνή Έκθεση Θεσσαλονίκης για το ενδεχόμενο μιας πολιτικής τερατογένεσης.
 
Μιας «κυβέρνησης ηττημένων» υπό τον κύριο Τσίπρα, τον κύριο Ανδρουλάκη και τον κύριο Βαρουφάκη. Το φαντάζεστε; 
 
Θα πρέπει, όμως, να γνωρίζουν οι πολίτες ότι παρά τα όσα λέει ο κ. Τσίπρας, μαθηματικά το ενδεχόμενο αυτό υπάρχει.
 
Για να κλείσουμε, λοιπόν, τελείως την πόρτα σε ασταθείς κυβερνήσεις που θα οδηγήσουν την χώρα πίσω, υπάρχει μόνο ένας δρόμος: όλοι στην κάλπη. Ισχυρή Νέα Δημοκρατία. Η Νέα Δημοκρατία η μεγάλη νικήτρια των εκλογών της 21ης Μαΐου. Και μετά όλα θα βρουν τον δρόμο τους.
 
Θέλω, λοιπόν, και πάλι, εδώ από την Γλυφάδα, να σας ευχαριστήσω. Να σας ευχαριστήσω για την διαχρονική σας στήριξη στην παράταξη μας.
 
Να πω στους νέους συμπολίτες οι οποίοι θα έρθουν, ενδεχομένως, να μας ψηφίσουν για πρώτη φορά, ότι πρέπει να δουν και να συγκρίνουν αυστηρά.
 
Και πιστεύω πράγματι ότι υπάρχουν πολίτες οι οποίοι την τελευταία στιγμή, το 2019, δεν μας εμπιστεύτηκαν. Και αυτή την φορά θα κάνουν το βήμα να μας εμπιστευτούν, επειδή τώρα δεν μιλάμε με υποσχέσεις αλλά μιλάμε με αποτελέσματα. Είμαστε αξιόπιστοι στις δεσμεύσεις που σας δίνουμε για την δεύτερη τετραετία, ακριβώς επειδή αυτά τα οποία σας είπαμε το 2019 τα κάναμε πράξη.
 
Υπάρχουν, όμως, και συμπολίτες μας οι οποίοι μάς ψήφισαν και οι οποίοι σήμερα μπορεί δικαιολογημένα, ενδεχομένως, να αισθάνονται στεναχωρημένοι, πικραμένοι. Θέλω να τους απευθυνθώ προσωπικά και να τους πω ότι ήμασταν πάντα έντιμοι μαζί τους. Εκεί που αστοχήσαμε, εκεί που κάναμε λάθη, πρώτος εγώ με θάρρος τα ομολόγησα και αναγνώρισα την ευθύνη που μου αναλογεί. Δεν κρύφτηκα. Ποτέ και πουθενά. Και ξέρετε, ένα λάθος γίνεται σφάλμα μόνο όταν επαναλαμβάνεται. Δεν υποσχέθηκα το 2019 ότι μπορούμε να κάνουμε θαύματα.
 
Σας υποσχέθηκα, όμως, πολλή σκληρή δουλειά και μετρήσιμα αποτελέσματα. Και με ήσυχη τη συνείδησή μου ότι δουλέψαμε πολύ σκληρά, ότι κρατήσαμε την χώρα ασφαλή σε δύσκολες συγκυρίες, θέτουμε το έργο μας στην κρίση του ελληνικού λαού.
 
Και είμαι σίγουρος ότι ο ελληνικός λαός θα κρίνει με υπευθυνότητα, με σοβαρότητα. Θα συγκρίνει και όταν θα έρθει η κρίσιμη στιγμή να αναλάβει αυτός την ευθύνη -διότι κάποια στιγμή εμείς θα πούμε αυτά τα οποία έχουμε να πούμε και τελικά η ευθύνη θα περάσει σε όλους εσάς, στον ελληνικό λαό- είμαι σίγουρος ότι και πάλι θα εμπιστευτεί τη μόνη δύναμη που μπορεί σήμερα να εγγυηθεί και τη σταθερότητα και την πρόοδο στη χώρα μας: τη μεγάλη μας παράταξη, τη Νέα Δημοκρατία.
 
Θέλω, λοιπόν, να σας ζητήσω αυτό τον ωραίο αγώνα, αυτές τις σχεδόν 56-57 μέρες -πόσες είναι, που μένουν μέχρι τις εκλογές- αυτό τον αγώνα να τον δώσουμε μαζί. Να τον δώσουμε με αυτοπεποίθηση και με ευπρέπεια. Να τον δώσουμε χωρίς να αφήνουμε τίποτα αναπάντητο, αλλά χωρίς να υποβαθμίζουμε το επίπεδο του πολιτικού μας λόγου στα στάνταρ των αντιπάλων μας.
 
Τους αφήνουμε μόνους τους στο δρόμο της λάσπης και της παραπληροφόρησης. Εμείς θα μιλάμε όχι μόνο για το παρελθόν, θα μιλάμε για το μέλλον. Θα μιλάμε για την Ελλάδα του 2027, πώς θα είναι η Ελλάδα στο τέλος της επόμενης τετραετίας. Θα μιλάμε για την Ελλάδα του 2030, θα μιλάμε για την Ελλάδα την οποία οραματιζόμαστε. Για τους 17αρηδες οι οποίοι θα ψηφίσουν για πρώτη φορά σε αυτές τις εκλογές.
 
Για αυτούς δουλεύουμε τελικά, για αυτούς εργαζόμαστε για να μπορέσουμε να είμαστε απολύτως σίγουροι ότι τα παιδιά μας, τα παιδιά σας, τα εγγόνια σας θα ζήσουν σε μια καλύτερη Ελλάδα από αυτή των γονιών τους, των παππούδων τους και των γιαγιάδων τους. Γι’ αυτούς αγωνιζόμαστε και είμαι σίγουρος ότι θα το πετύχουμε.
 
Να είστε καλά, καλό αγώνα. Στο επανιδείν στη μεγάλη συγκέντρωση που θα κάνουμε προεκλογικά στη Γλυφάδα. Καλή δύναμη. 
 
Σταθερά, δυνατά, τολμηρά, μόνο μπροστά.
 
Να είστε καλά, σας ευχαριστώ πολύ».

