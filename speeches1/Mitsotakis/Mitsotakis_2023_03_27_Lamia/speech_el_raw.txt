

Ομιλία του Πρωθυπουργού και Προέδρου της Νέας Δημοκρατίας Κυριάκου Μητσοτάκη στη Λαμία

Κυρίες και κύριοι Υπουργοί και βουλευτές, αγαπητέ Περιφερειάρχη, αγαπητέ Φάνη, αγαπητέ Περιφερειάρχη Θεσσαλίας, αγαπητέ Κώστα, Νεοδημοκράτισσες και Νεοδημοκράτες της Φθιώτιδας, σας ευχαριστώ γι’ αυτή τη ζεστή υποδοχή.

Η καρδιά της Ρούμελης είναι σήμερα γαλάζια. Και με τη δική σας δυναμική παρουσία να γίνεται η καλύτερη απάντηση σε όσους αμφιβάλλουν πως η Νέα Δημοκρατία είναι η μεγάλη παράταξη που εγγυάται τη σταθερότητα.

Αλλά και η μεγάλη παράταξη που ταυτόχρονα εξασφαλίζει και την πρόοδο του τόπου μας. Εμείς μόνο μπορούμε να οδηγήσουμε την Ελλάδα στο μέλλον που της αξίζει και θα το κάνουμε. Θα κερδίσουμε στις επόμενες εκλογές για να τρέξουμε ακόμα πιο γρήγορα μπροστά. Για να αλλάξουμε τη χώρα πιο τολμηρά, πιο αποτελεσματικά, για την ατομική και συνολική μας προκοπή και για μία πατρίδα που θα μας κάνει πραγματικά υπερήφανους.

Ο Μάιος είναι κοντά, φέρνοντας μαζί του και μία νέα άνοιξη με το διπλό δικό σας μήνυμα. Είναι ένα μήνυμα αναστοχασμού, αλλά και συλλογικής ανασυγκρότησης μετά την τραγωδία των Τεμπών. Είναι παράλληλα και ένα εγερτήριο σύνθημα μάχης για να μείνει η χώρα σε τροχιά ανάπτυξης και ευημερίας, σαρώνοντας όσες νησίδες καθυστέρησης ακόμα αντιστέκονται με το φως της νέας Ελλάδας. Ένα φως που πρέπει να απλωθεί παντού και σε όλους.

Γιατί ξέρουμε πια ότι στα Τέμπη, εκεί που θρηνήσατε και εσείς δικούς σας συμπατριώτες, συναντήθηκαν τα ανθρώπινα λάθη με τις ελλείψεις ενός προβληματικού οργανισμού. Με διαχρονικά προβλήματα, που δυστυχώς δεν μπορέσαμε να ανατάξουμε πλήρως πριν μας προλάβει το κακό.

Γι’ αυτό άλλωστε ανέλαβα και την ευθύνη στο όνομα όλων όσοι κυβέρνησαν τη χώρα, καθώς το δράμα έγινε με εμάς στο τιμόνι. 

Προσωπικά δεν κρύφτηκα ποτέ, ούτε και θα πω εγώ «φταίνε όλοι οι άλλοι εκτός από εμάς». Εμείς, συνεπώς, έχουμε πρώτοι το χρέος να διαμορφώσουμε τους όρους, ώστε να μην ξανασυμβεί ποτέ, μα ποτέ ξανά ένα τέτοιο κακό.

Το υποσχέθηκα αυτό στη μητέρα του Σπύρου, του μηχανοδηγού από το Λιανοκλάδι, που έχασε το μονάκριβο γιο της. Το ίδιο θα έλεγα στους γονείς της Ελπίδας, του Γιάννη, όλων των νέων παιδιών που τόσο άδικα χάθηκαν.

Κι αυτή την υπόσχεση τη θεωρώ ιερό μου καθήκον. Κανείς δεν πονάει, σήμερα, περισσότερο από τις οικογένειες των θυμάτων. Αλλά και κανείς Έλληνας δεν πονά περισσότερο ή λιγότερο από τον άλλον.

Δεν θα ακολουθήσω, λοιπόν, εκείνους που ρίχνουν κομματικό δηλητήριο πάνω σε ένα εθνικό τραύμα. Μένω στην προφανή αλήθεια που όλοι πλέον έχουν αντιληφθεί.

Η τηλεδιοίκηση των τρένων -που έπρεπε να ήταν έτοιμη από το 2016- δεν έγινε ποτέ από την τότε κυβέρνηση. Ενώ εμείς μπορεί να την επιταχύναμε, να εγκαταστήσαμε τοπικό έλεγχο στη Λάρισα, όμως δεν καταφέραμε να ολοκληρώσουμε πανελλαδικά το έργο εγκαίρως.

Και όσο για τις ατομικές συμπεριφορές των απαράδεκτων διαλόγων, των τεφτεριών, των μπλάνκο, των πλαστών ωραρίων, όλα αυτά θα κριθούν από τη Δικαιοσύνη. Αλλά δεν παύουν να δείχνουν την παλιά Ελλάδα που θα πολεμήσω και θα αλλάξω. 

Πρώτος εγώ θα ήθελα να γυρίσω τον χρόνο πίσω.  Όμως, δεν πρέπει να μείνει και ο τόπος πίσω. Καθήκον μας, λοιπόν, είναι να σφίξουμε τα δόντια μετατρέποντας τη λύπη και το θυμό σε πείσμα για μεγάλες ανατροπές.

Αυτή άλλωστε είναι και η μεγάλη διαφορά στο πολιτικό ήθος αυτής της παράταξης. Από την πλευρά μας παραδεχτήκαμε ότι στον ΟΣΕ δεν φέραμε τις αλλαγές που έγιναν σε άλλες υποδομές, ιδίως στις οδικές.

Στο συγκεκριμένο πεδίο, συνεπώς, η μεταρρυθμιστική μας απόπειρα ηττήθηκε. Δεν έσπασε το τείχος που για καιρό οικοδομούσε ο ανεύθυνος κρατισμός και ο ατομικός «ωχαδερφισμός». Χάσαμε αυτή τη μάχη. Αλλά θα επιμείνουμε πιο δυναμικά στον πόλεμο με το παρελθόν. Μέχρι να αλλάξει κάθε δημόσια δράση και κάθε ατομική στάση.

Και έτσι αισθάνομαι ότι πρέπει να απαντήσουμε και σε εκείνους που επιμένουν να επενδύουν στη συμφορά. Η παγίδα του αναχρονισμού, βλέπετε, δεν καραδοκεί μόνο στις δημόσιες λειτουργίες, καραδοκεί και στις πολιτικές συμπεριφορές. Και τέτοιες, δυστυχώς, έχουμε πολλές το τελευταίο διάστημα. Συμπεριφορές που σπέρνουν σύγχυση και δημιουργούν τοξικές εντυπώσεις.

Μόλις τις προάλλες ο κ. Σπίρτζης μίλησε σχεδόν δύο ώρες στη Βουλή, χωρίς να βρει μία συγγνώμη για τα όσα ολέθρια έγιναν επί των ημερών του. Και ο αρχηγός του με διάφορα ψέματα μας είπε περίπου ότι όλα λειτουργούσαν τέλεια στους ελληνικούς σιδηρόδρομους μέχρι τον Ιούλιο του 2019.

Αυτό το έργο θα το δούμε πολλές φορές βαδίζοντας προς τις εκλογές. Μόνο που θα αποτύχει οικτρά, αφού η αλήθεια απορρίπτει πριν από κάθε τι τη λήθη. Οι πολίτες θυμούνται και εκδικούνται τον κυνισμό όσων ψηφοθηρούν επάνω στον εθνικό πόνο. Και βέβαια δεν ξεχνούν τα πολύ σημαντικά που πετύχαμε αυτά τα τέσσερα χρόνια και τα οποία κανείς δεν μπορεί να διαγράψει.

Συμμαχητές της παράταξης, καμία κυβέρνηση από τη Μεταπολίτευση και μετά δεν αντιμετώπισε στη θητεία της περισσότερες εξωγενείς κρίσεις από τη δική μας. Τα είπε και ο πρόεδρος στη σύντομη εισαγωγή του. Από τις μεταναστευτικές εισβολές στον Έβρο, τον Μάρτιο του 2020, και τις διαρκείς απειλές μίας προκλητικής Τουρκίας, μέχρι την πανδημία, τον πόλεμο στην Ουκρανία, την ενεργειακή κρίση, την έφοδο της παγκόσμιας ακρίβειας, μια σειρά από μεγάλες φυσικές καταστροφές, πλημμύρες, τον «Ιανό», την καταστροφική φωτιά στη βόρεια Εύβοια. Δεν χρειάζεται να σκεφτείτε τι θα συνέβαινε στην πατρίδα αν όλα αυτά τύχαιναν σε άλλους.

Θα μπορούσα, λοιπόν, εύκολα να σταθώ ενώπιόν σας, σήμερα, λέγοντας: «Λυπάμαι, δεν μπόρεσα να υλοποιήσω το προεκλογικό μας πρόγραμμα καθώς έπρεπε διαρκώς να διαχειρίζομαι μία κρίση μετά την άλλη». Κι όμως, τη συμφωνία αλήθειας που υπογράψαμε το 2019 την τηρήσαμε, φίλες και φίλοι.

Θυμάμαι, όταν είχα μιλήσει προεκλογικά εδώ στη Λαμία το 2019. Τι σας είχα πει τότε; Ποιες ήταν οι κεντρικές μας δεσμεύσεις; Ότι θα μειώσουμε φόρους και θα αυξήσουμε τις δουλειές και τις επενδύσεις, στηρίζοντας ταυτόχρονα τους πιο ευάλωτους. Σας είχα πει ότι θα φέρουμε ανάπτυξη στην οικονομία, μειώνοντας την απόστασή μας από την Ευρώπη. Σας είχα πει ότι πρέπει να ενώσουμε μία διχασμένη κοινωνία και ότι πρέπει να ξανακάνουμε την πατρίδα μας γεωπολιτικά ισχυρή. Αυτά σας είχα πει. Γι’ αυτά είχα δεσμευτεί. Τα κάναμε άραγε; Για πάμε να δούμε τα δεδομένα, μακριά από τα fake news.

Σήμερα πράγματι οι πολίτες έχουν ελαφρυνθεί από δεκάδες φορολογικά βάρη. Είχαμε πει ότι θα μειώσουμε τον ΕΝΦΙΑ κατά 30%. Τον μειώσαμε κατά 35%. Είχαμε πει ότι θα καταργήσουμε την εισφορά αλληλεγγύης για κάθε Ελληνίδα και για κάθε Έλληνα και την καταργήσαμε.

Δεν το είχαμε πει προεκλογικά, αλλά σήμερα, κάθε γονιός μεταβιβάζει πλέον δωρεάν τους κόπους του στα παιδιά του. Καταργήσαμε στη φορολόγηση στην γονική παροχή μέχρι και τις 800.000 ευρώ.

Σας είχαμε πει ότι όλοι οι πολίτες θα πληρώνουν χαμηλότερες εισφορές και πληρώνουν σήμερα χαμηλότερες εισφορές, σημαντική ελάφρυνση και για τους εργαζόμενους και για τις επιχειρήσεις. Σας είχα πει, εδώ, στη Λαμία, ότι θα δημιουργήσουμε πολλές νέες θέσεις εργασίας. Δημιουργήσαμε 300.000 νέες δουλειές.

Σας είχα πει ότι θέλουμε να ξανακάνουμε την Ελλάδα ελκυστική για ξένες επενδύσεις και προσελκύουμε συνεχώς ξένες επενδύσεις. Τα έσοδα του τουρισμού πάνε από ρεκόρ σε ρεκόρ. Και δεν είναι μόνο τα έσοδα για το κράτος, είναι και οι απολαβές των εργαζόμενων στον τουρισμό οι οποίες αυξάνονται.

Το ίδιο συμβαίνει και με τις εξαγωγές, πάνε από ρεκόρ σε ρεκόρ, συμπεριλαμβανομένων και των αγροτικών προϊόντων που τόσο ενδιαφέρουν την Περιφέρειά σας.

Σας είχα πει τότε ότι θέλω να αυξήσω σημαντικά τον κατώτατο μισθό. Παραλάβαμε τον κατώτατο μισθό στα 650 ευρώ και σήμερα είναι στα 780 ευρώ. Οι εισηγήσεις των ειδικών τεχνοκρατών ήταν για χαμηλότερη αύξηση. Πήρα προσωπικά αυτήν την απόφαση μαζί με το οικονομικό επιτελείο, γιατί αναγνωρίζω πρώτος, φίλες και φίλοι, ότι οι αμοιβές στη χώρα μας είναι ακόμα χαμηλές και γιατί σκέφτομαι πόσο δύσκολο είναι για ένα νέο παιδί που είναι στον κατώτατο μισθό να τα βγάλει πέρα με το ποσό των 713 ευρώ που έπαιρνε πριν την αύξηση.

Θα λύσει όλα τα προβλήματα η αύξηση του κατώτατου μισθού; Όχι. Αλλά σίγουρα δεν μπορεί κανείς να αρνηθεί ότι είναι μια σημαντική ανακούφιση, κυρίως για τα νέα παιδιά που μπαίνουν τώρα στην αγορά εργασίας.

Σας είχα πει τότε ότι θα στηρίξουμε τους συνταξιούχους και είδαν για πρώτη φορά αύξηση μετά από 12 χρόνια, 7,75%. Και θυμάμαι όταν ανακοινώσαμε την αύξηση, το γνωρίζαμε και από τότε ότι υπήρχε ένα ζήτημα με την περιβόητη προσωπική διαφορά του νόμου Κατρούγκαλου. Δεν την νομοθετήσαμε εμείς. Από άλλον θα πρέπει να ζητήσει κανείς τα ρέστα.

Όμως, κάνουμε μία έκτακτη παρέμβαση και όσοι αδικούνται από την προσωπική διαφορά Κατρούγκαλου, θα πάρουν έκτακτη στήριξη από 200 έως 300 ευρώ στο τέλος αυτού του μήνα.

Σας είχα πει ότι θέλω να κάνω μία μεγάλη παρέμβαση στην Παιδεία μας. Στα σχολεία μας. Για πρώτη φορά μετά από 12 χρόνια διορίστηκαν 25.000 μόνιμοι εκπαιδευτικοί, παραπάνω από 4.000 στην ειδική αγωγή, 1.742 για την ακρίβεια εδώ στην Περιφέρεια Στερεάς Ελλάδας. Το νηπιαγωγείο ξεκινάει από τα τέσσερα, η ξένη γλώσσα διδάσκεται από το νηπιαγωγείο.

Σε μία χώρα που έχει πια 116 πρότυπα σχολεία, από τα οποία 3 στη Χαλκίδα και τη Λαμία και ένα νέο πρότυπο, επαγγελματικό Λύκειο στην Άμφισσα. Και βέβαια δεν ξεχνώ ότι από το δημόσιο σχολείο της Λαμίας ήταν και η πρώτη των πρώτων στις πανελλαδικές εξετάσεις.

Αναβαθμίζουμε σε όλη την επικράτεια την επαγγελματική παιδεία, διότι πρέπει και τα παιδιά τα οποία ακολουθούν τη μεταλυκειακή εκπαίδευση να γνωρίζουν ότι έχουν καλές ευκαιρίες επαγγελματικής αποκατάστασης. Και τα πανεπιστήμιά μας αλλάζουν, προσφέροντας στους νέους μέλλον και επαγγελματική προοπτική, με γνώση και όχι με βαριοπούλες, όπως θέλουν κάποιοι άλλοι.

Στη διάρκεια της πανδημίας στηρίξαμε τις επιχειρήσεις σε όλη τη χώρα και σώσαμε εκατοντάδες χιλιάδες θέσεις εργασίας. Εδώ, μόνο, στη Στερεά Ελλάδα εισέπραξαν οι μικρομεσαίες επιχειρήσεις παραπάνω από 230 εκατομμύρια ευρώ από τους κύκλους της επιστρεπτέας και μη επιστρεπτέας προκαταβολής.

Στηρίξαμε τους αγρότες μας, παραπάνω από 400 εκατομμύρια εισέπραξαν οι παραγωγοί. Παραπάνω από 150 εκατομμύρια μόνο εδώ στη Στερεά εισέπραξαν οι πιο ευάλωτοι συμπολίτες μας. Ενώ σχεδόν μισό δισεκατομμύριο έχουμε εξασφαλίσει και δίνουμε για να αναγεννηθεί η Εύβοια μετά τις καταστροφικές φωτιές που τη χτύπησαν.

Παράλληλα η πολιτεία εξακολουθεί και υψώνει πολλά αναχώματα στην εισαγόμενη ακρίβεια. Το «Καλάθι του Νοικοκυριού» και το Market Pass δίνουν μία σημαντική ανακούφιση στα καθημερινά και είμαι αισιόδοξος, συγκρατημένα αισιόδοξος ότι τα χειρότερα του πληθωρισμού είναι πια πίσω μας. Ήδη βρισκόμαστε στις χαμηλότερες θέσεις της Ευρώπης.

Αλλά και απέναντι στην ενεργειακή κρίση η πολιτεία βρέθηκε δίπλα στον πολίτη. Το βλέπετε, νομίζω, στους λογαριασμούς του ρεύματος, κάθε μήνα βλέπετε και βλέπετε τον τελευταίο χρόνο το ποσό το οποίο θα πληρώνατε χωρίς την κρατική επιδότηση και το ποσό το οποίο τελικά πληρώνετε.

Και καταφέραμε να συγκρατήσουμε τους λογαριασμούς του ρεύματος και το κάναμε φορολογώντας, προσέξτε, τους μεγάλους παραγωγούς ηλεκτρικής ενέργειας, όχι μόνο με χρήματα του κρατικού προϋπολογισμού. Απόδειξη ότι δεν είμαστε μόνο το κόμμα της ανάπτυξης, αλλά η μεγάλη λαϊκή παράταξη της κοινωνικής δικαιοσύνης. 

Όλα τα παραπάνω δεν είναι λόγια, αλλά χειροπιαστές πράξεις. Θυμάμαι προεκλογικά το 2019 σας μιλούσα για το όραμά μου για μια ψηφιακή δημόσια διοίκηση. Για την δυνατότητα του πολίτη να επικοινωνεί με το κράτος από το κινητό του, από τον υπολογιστή του. Για πολλούς τότε αυτά φάνταζαν μια ξένη γλώσσα. Και όμως σήμερα το gov.gr διεκπεραιώνει 1,2 δισεκατομμύρια ψηφιακές συναλλαγές.

Φανταζόμαστε τη ζωή μας χωρίς το gov.gr;  Όχι. Αποτέλεσε όμως μια κεντρική προεκλογική δέσμευση της Νέας Δημοκρατίας για το πώς αντιλαμβανόμαστε τη σχέση του πολίτη, της επιχείρησης με το κράτος.

Οι ενεργειακές υποδομές και τα αρδευτικά έργα υλοποιούνται με μεγάλη ταχύτητα. Στην περιοχή σας, εξάλλου, έχετε αρκετά σημαντικά αρδευτικά έργα, όπως αυτό της Βίστριζας, αυτό που σχεδιάζεται στην Ανθήλη, στο κέντρο του κάμπου της Λαμίας. Και όλα αυτά ταυτόχρονα με την υλοποίηση μιας σειράς μεγάλων έργων υποδομής. 

Οδικοί άξονες, εκκρεμότητες από το παρελθόν ολοκληρώνονται. Ο Ε65 εδώ στην περιοχή σας θα συνδέσει τρεις Περιφέρειες: τη Στερεά, τη Θεσσαλία και τη Δυτική Μακεδονία. Ένα απολύτως κρίσιμο έργο εθνικής εμβέλειας το οποίο χρηματοδοτείται από το Ταμείο Ανάκαμψης. Το Μετρό της Αθήνας απλώνεται. Το Μετρό της Θεσσαλονίκης ολοκληρώνεται. Όλα αυτά αποτελούσαν προεκλογικές μας δεσμεύσεις τις οποίες υλοποιούμε.

Και βέβαια, σας είχα πει το 2019 ότι στην επικίνδυνη γειτονιά στην οποία βρισκόμαστε δεν γίνεται η χώρα μας να μην επενδύει στον εκσυγχρονισμό της εθνικής μας άμυνας.

Μόλις προχθές, την 25η Μαρτίου, πέταξαν στον αττικό ουρανό τα υπερσύγχρονα Rafale που αποκτήσαμε με διακρατική συμφωνία σε χρόνο ρεκόρ. Η έδρα τους, η βάση τους είναι στην Τανάγρα. Μαζί τους πέταξαν τα αναβαθμισμένα F-16 Viper, των οποίων ο εκσυγχρονισμός υλοποιείται με μεγάλη ταχύτητα σε μια άλλη μεγάλη βιομηχανία η οποία βρίσκεται στα όρια της δικής σας Περιφέρειας, στην Ελληνική Αεροπορική Βιομηχανία την οποία παραλάβαμε σε τραγική κατάσταση, προσθέσαμε προσωπικό και σήμερα μπορεί να επιτελεί τον κρίσιμο ρόλο της να υποστηρίζει την πολεμική μας βιομηχανία.

Παρέλασαν στην Αθήνα για πρώτη φορά τα σύγχρονα άρματα Marder που πήραμε πρόσφατα από τη Γερμανία. Αυτά που κάποιοι μας χλεύαζαν και μας λέγανε: «Γιατί στέλνετε παλαιότερα άρματα στη Γερμανία και από εκεί στην Ουκρανία; Για να πάρετε τι ακριβώς;». Να τι πήραμε. Κάτι πολύ καλύτερο από αυτό το οποίο στείλαμε.

Την ίδια ώρα, στη Γαλλία, στα ναυπηγεία της Λοριάν, ναυπηγούνται οι δύο πρώτες φρεγάτες Belharra. Αλλά όχι μόνο αυτό. Τα Ναυπηγεία της Ελευσίνας, τα Ναυπηγεία του Σκαραμαγκά σώθηκαν από αυτή την κυβέρνηση από βέβαιη καταστροφή και ξαναπαίρνουν ζωή.

Τα σύννεφα, λοιπόν, της συγκυρίας, φίλες και φίλοι, όσο και εάν σκιάζουν προσωρινά τον ορίζοντα δεν μπορούν να κρύψουν την διαφορά ανάμεσα στην Ελλάδα του 2019 και στην Ελλάδα του 2023.

Το 2019 ο τόπος ήταν ουραγός στην ανάπτυξη στην Ευρώπη, ήταν πρωταθλητής, όμως, σε περικοπές μισθών και συντάξεων. Τώρα έχει μία από τις δυναμικότερες οικονομίες της Ευρώπης. Μείωσε την ανεργία κατά 7 ποσοστιαίες μονάδες. Έχουμε την ταχύτερη αποκλιμάκωση δημοσίου χρέους ως ποσοστού του ΑΕΠ σε όλη την Ευρώπη. Αυξήσαμε, παρά την εισαγόμενη ακρίβεια, το διαθέσιμο εισόδημα των πολιτών της.

Και βέβαια η Ελλάδα της Μόριας, αυτή που άλλοτε δεν ξεχώριζε θαλάσσια σύνορα, σήμερα σώζει ζωές στο Αιγαίο και επεκτείνει τον φράχτη στον Έβρο. Φεύγει από το περιθώριο. Δέχεται επενδύσεις από παντού. Κυρίως όμως, έχει μία φωνή που ακούγεται πια παντού: από το Αμερικανικό Κογκρέσο και τις Βρυξέλλες, μέχρι το Ισραήλ και τον αραβικό κόσμο. Η Ελλάδα ανέκτησε το γεωπολιτικό της κύρος και η γνώμη της και η φωνή της επιτέλους και πάλι μετράει. 

Νεοδημοκράτισσες και νεοδημοκράτες, επέμεινα σε αυτόν τον ενδεικτικό απολογισμό όχι για να πανηγυρίσω. Κάθε άλλο. Και λάθη κάναμε και καθυστερήσεις υπήρξαν και πισωγυρίσματα είδαμε. Ούτε η χώρα έγινε παράδεισος μέσα σε τέσσερα χρόνια. Άλλωστε, ποτέ δεν υποσχέθηκα θαύματα, υποσχέθηκα όμως αλήθειες και σκληρή δουλειά.

Και ξέρω καλά ότι πολλοί συμπολίτες μας τα βγάζουν πέρα δύσκολα. Ξέρω καλά ότι οι μισθοί είναι ακόμα χαμηλοί. Ξέρω καλά ότι οι νέοι δυσκολεύονται σήμερα να αποκτήσουν στέγη. Ξέρω καλά ότι το Εθνικό Σύστημα Υγείας, αν και στάθηκε όρθιο στην πανδημία, έχει ακόμα σοβαρές ελλείψεις. Ξέρω καλά ότι το παλιό βαθύ κράτος της αναξιοκρατίας και της μετριότητας μας δείχνει σε κάθε ευκαιρία τα δόντια του.

Μίλησα έτσι για να καταδείξω δύο στοιχεία που θέλω και εσείς ως κομματικά στελέχη να θυμίζετε στους συνομιλητές σας: πρώτον, θέλω να θυμίζετε τη συνέπεια λόγων και έργων στην πολιτική μας, πολύ περισσότερο όταν ο αντίπαλός μας είχε τάξει να σκίσει τα μνημόνια με ένα νόμο, για να κλείσει μετά τις τράπεζες και να μας φορτώσει ένα τρίτο αχρείαστο μνημόνιο.

Έχει σημασία. Έχει σημασία, ξέρετε, αυτή η συνέπεια λόγων και έργων. Είναι αυτή η οποία χτίζει τελικά σχέσεις εμπιστοσύνης. Διότι θα γίνουμε πολύ πιο πιστευτοί γι’ αυτά τα οποία θα πούμε στους πολίτες ότι θα κάνουμε στη δεύτερη τετραετία, όταν αποδείξουμε με επιχειρήματα ότι αυτά που τους είπαμε πριν από τέσσερα χρόνια ουσιαστικά τα υλοποιήσαμε.

Ο δεύτερος λόγος που θέλω να επιμένουμε λίγο παραπάνω στον απολογισμό αυτής της τετραετίας, είναι διότι αυτό το έργο απαντά σε κάποιους γενικούς αφορισμούς ότι τάχα αυτή θα είναι πάντα η Ελλάδα και η Ελλάδα δεν αλλάζει.

Όχι φίλες και φίλοι, η Ελλάδα αλλάζει. Αλλάζει. Μερικές φορές όχι όσο γρήγορα θέλουμε, αλλά αλλάζει. Κι όπως η χώρα του 2023 δεν έχει σχέση με την Ελλάδα του 2019, έτσι και η Ελλάδα του 2027 θα είναι πολύ-πολύ καλύτερη από τη σημερινή.

Και με αυτό τον τρόπο προκύπτει και το μεγάλο στοίχημα των επόμενων εκλογών: θα πάμε μπροστά ή θα γυρίσουμε πίσω; Θα συγκρουστούμε ακόμα πιο γενναία, ακόμα πιο τολμηρά με το κακό παρελθόν ή τελικά θα συμβιβαστούμε με αυτό;

Και θα αποφασίσουμε όλοι μαζί ενωμένοι να νικήσουμε λάθη και εμπόδια ή θα νικηθούμε κάνοντας τις λάθος επιλογές; Θα κατοχυρώσουμε όλα όσα πετύχαμε ή θα κυλήσουμε πίσω, καταδικασμένοι σαν το Σίσυφο να ξανασπρώχνουμε το βράχο του τόπου στην ανηφόρα της προόδου;

Με άλλα λόγια, θα προχωρήσουμε μαζί μπροστά αλλάζοντας τη χώρα τολμηρά; Αυτό θα είναι το ερώτημα που θα κληθούν να απαντήσουν αύριο οι πολίτες.

Και αυτός είναι και ο λόγος για τον οποίο, σήμερα, δεν θα επεκταθώ πολύ αναλυτικά στο αναπτυξιακό σχέδιο της Στερεάς Ελλάδος με τα 540 έργα ύψους 4,2 δισεκατομμυρίων που παρουσιάσαμε νωρίτερα.

Αξίζει τον κόπο, πιστεύω, όλοι όσοι ενδιαφέρεστε για την προκοπή του τόπου σας να το διατρέξετε, να το μελετήσετε. Θα βρείτε ένα πολύ καλά μελετημένο σχέδιο με εξασφαλισμένους πόρους χρηματοδότησης.

Ένα σχέδιο το οποίο εκπονήθηκε σε συνεννόηση με την τοπική κοινωνία, με έργα τα οποία εσείς μας προτείνατε. Ένα σχέδιο το οποίο καλύπτει όλους τους βασικούς πυλώνες πολιτικής, που αντιμετωπίζει χρόνιες παθογένειες υποδομών, που δίνει έμφαση στον πρωτογενή τομέα, που δίνει έμφαση στα συγκριτικά πλεονεκτήματα της Περιφέρειάς σας και που, εφόσον υλοποιηθεί, μπορεί πραγματικά να κάνει τη Στερεά Ελλάδα πρωταθλήτρια στην ανάπτυξη και στην κοινωνική ευημερία. Καλύπτοντας ενδεικτικά μεγάλα κενά τα οποία υπήρχαν στις υποδομές.

Μια παρένθεση να ανοίξω, είχα δεσμευτεί το 2019 ότι δεν θέλω καμία Περιφέρεια της πατρίδας μας, καμία Περιφερειακή Ενότητα να είναι αποκομμένη από τον κεντρικό ιστό. Για αυτό και προωθούμε μια σειρά από σημαντικά οδικά έργα. Το Μπράλος-Άμφισσα είναι ένα από αυτά, το οποίο εμείς ξεκολλήσαμε.

Η παράκαμψη της Χαλκίδας η οποία συμβασιοποιήθηκε πρόσφατα. Το πολύ σημαντικό έργο το οποίο προέκυψε μέσα από διαβούλευση με την τοπική κοινωνία. Οδικός άξονας ο οποίος θα συνδέει την κεντρική με την βόρεια Εύβοια.

Και βέβαια, ένα έργο για το οποίο δεν έχω κρύψει το προσωπικό μου ενδιαφέρον. Ένα έργο το οποίο δεσμεύομαι εδώ ότι με τον έναν ή με τον άλλον τρόπο θα γίνει, και αναφέρομαι στη σύνδεση της Λαμίας με το Καρπενήσι.

Δεν περιλαμβάνει μόνο αυτά το σχέδιο το οποίο παρουσιάσαμε. Κάνει λεπτομερή αναφορά, όπως σας είπα, στα μεγάλα συγκριτικά πλεονεκτήματα της Περιφέρειάς σας. Στο πώς η Περιφέρεια μπορεί να γίνει πρωταγωνίστρια στον δευτερογενή τομέα, στη μεταποίηση, στον τριτογενή τομέα, στον τουρισμό. Σημαντικές επενδύσεις τις οποίες είχα την ευκαιρία να επισκεφτώ σήμερα με τον Περιφερειάρχη και με τον Δήμαρχο, η Έκθεση της Λαμίας, έργα τα οποία χρηματοδοτούνται από το Ταμείο Ανάκαμψης, σημαντικές παρεμβάσεις στην υγεία, στην παιδεία, στον πολιτισμό.

Με άλλα λόγια, ένας συγκροτημένος οδικός χάρτης για τη δυναμική Περιφέρεια του 2030, για τη Στερεά Ελλάδα που σας ζητώ τη δύναμη να κάνουμε μαζί πραγματικότητα.

Γιατί ξέρω καλά ότι δεν έχει σημασία να μιλάμε μόνο για τα μεγάλα και για τα εθνικά αλλά πρέπει να μιλάμε και για αυτά τα οποία αφορούν τους πολίτες, για τα περιφερειακά, για τα τοπικά σας προβλήματα, για τη στήριξη των δήμων. Οι Δήμαρχοι οι οποίοι είναι μαζί μας γνωρίζουν ότι ουδέποτε κυβέρνηση έθεσε στη διάθεσή τους περισσότερα χρηματοδοτικά εργαλεία από ό,τι η κυβέρνηση της Νέας Δημοκρατίας. Και πολλά έργα τα οποία υλοποιούνται σε ολόκληρη την Ελλάδα χρηματοδοτούνται από τα πρόγραμμα «Αντώνης Τρίτσης».

Αυτή, λοιπόν, είναι η πραγματικότητα όσον αφορά στην περιφερειακή ανάπτυξη και πρέπει σε κάθε ευκαιρία να την αναδεικνύουμε. Και να μιλάμε κυρίως για το μέλλον, για αυτά τα οποία θέλουμε να κάνουμε, όπως σας είπα με την αξιοπιστία ενός κόμματος που έχει δώσει διαπιστευτήρια στη συνέπεια λόγων και έργων.

Και θέλω, βέβαια, να γνωρίζετε και κάτι ακόμα. Θέλω να γνωρίζετε πως στον δρόμο για τις κάλπες θα αναμετρηθούμε με αντιπάλους που δυστυχώς παραμένουν αδιόρθωτοι. Θα αναμετρηθούμε με τους ίδιους θλιβερούς πρωταγωνιστές. Διότι οι αντίπαλοί μας δεν άλλαξαν. Δεν έχω δει κανένα καινούργιο πρόσωπο, οι ίδιοι είναι. Από τη μια πλευρά ο πολιτικός τραμπούκος, κ. Πολάκης, και από την άλλη ο αμετάκλητα καταδικασμένος για παράβαση καθήκοντος, κ. Παππάς.   

Δεν ξέρω αν είχατε προσέξει, ο ΣΥΡΙΖΑ ξεκίνησε την καμπάνια του με το σύνθημα «Δικαιοσύνη παντού». Μετά την καταδίκη του κ. Παππά απεσύρθη τάχιστα, γιατί πράγματι απεδόθη δικαιοσύνη στην περίπτωση αυτή και ο στενότερος συνεργάτης του κ. Τσίπρα καταδικάστηκε 13-0, προσέξτε, από το Ανώτατο Δικαστήριο, για το πιο ατιμωτικό αδίκημα για κάποιο δημόσιο πρόσωπο, που δεν είναι άλλο από την παράβαση καθήκοντος.

Τι θα μας πει, λοιπόν, η αντιπολίτευση; Ότι ο κ. Σπίρτζης θα φτιάξει τα τρένα; Ο κ. Κατρούγκαλος θα σας φτιάξει τις συντάξεις; Ο κ. Φίλης θα φτιάξει την παιδεία; Και ακόμα, προσέξτε, ότι αυτοί που αρνήθηκαν τους εθνικούς εξοπλισμούς θα μας προστατεύσουν τάχα από ξένες απειλές; Ή μήπως θα μας πουν ότι αυτοί που έκαναν την Ελλάδα «ξέφραγο αμπέλι» θα φυλάξουν υποτίθεται τα σύνορα;

Το μόνο που δεν φωνάζουν -σαφώς όμως το υπονοούν- είναι ότι θα συναντηθούν και πάλι με τον κ. Βαρουφάκη, για να ξανακλείσουν οι τράπεζες και να επιστρέψουν οι φόροι. Λοιπόν, «όχι, ευχαριστώ» απαντούν οι πολίτες. Έπαθαν και έμαθαν, δεν θα υπάρξει δεύτερη φορά στη συμφορά.

Και μπορεί φεύγοντας ο ΣΥΡΙΖΑ να άφησε πίσω του τη «νάρκη» της απλής αναλογικής, για να υπηρετηθεί ακριβώς αυτό: το χάος και η πολιτική αστάθεια,  οι Έλληνες όμως έχουν και μνήμη και γνώση, ξέρουν πολύ καλά που θέλουν να πάμε, αλλά δεν ξεχνούν, δεν ξεχνούμε και από πού ξεκινήσαμε.

Έτσι θα ακυρώσουν τόσο τη «βόμβα» της ακυβερνησίας, όσο και μιας νέας πολιτικής ανωμαλίας. Και αυτός είναι ο λόγος για τον οποίο λέω ότι στην πρώτη και καθοριστική κάλπη οι ψηφοφόροι θα αποφασίσουν ποιος θα κυβερνήσει τη χώρα. Κι όταν λέω «ποιος» εννοώ ποιο κόμμα και ποιος Πρωθυπουργός.

Ενώ στη δεύτερη θα κριθεί το πώς θα κυβερνήσει αυτός ο Πρωθυπουργός. Είναι τόσο απλά και τόσο καθαρά. Πρόκειται, συνεπώς, για μια ενιαία διαδικασία στην οποία δεν επιτρέπονται ούτε επιπόλαιες επιλογές, ούτε απερίσκεπτα μηνύματα δήθεν διαμαρτυρίας.

Θα το ξαναπώ με όση σαφήνεια μπορώ: τίποτα από τα δύο δεν διορθώνεται μετά. Το κακό για τη χώρα και την κοινωνία θα έχει συντελεστεί. Και το τοπίο, δυστυχώς, θολώνουν περισσότερο και όσοι μιλούν για μια δήθεν συνεργασία, όμως ουσιαστικά παραπέμπουν σε παραλυσία.

Πώς αλλιώς να ερμηνευτούν άραγε δηλώσεις για κυβερνήσεις συνεργασίας αλλά χωρίς Πρωθυπουργό αυτόν που θα έχουν επιλέξει οι πολίτες;

Και τι σημαίνει αυτός ο «άγνωστος Χ» που θα ηγηθεί την επόμενη μέρα; Ότι οι πολίτες θα ψηφίσουν στα τυφλά; Άλλον δηλαδή να θέλουν και άλλος τελικά να τους προκύψει; Λυπάμαι, αλλά αυτά δεν είναι σοβαρά πράγματα. Θα το πω όσο απλά γίνεται: Ψηφίζεις Νέα Δημοκρατία για να έχεις Μητσοτάκη Πρωθυπουργό. Έστω, ψηφίζεις ΣΥΡΙΖΑ για να έχεις Τσίπρα Πρωθυπουργό. Αλλά γιατί να ψηφίσεις κάτι που δεν ξέρεις τι θα είναι αύριο;

Δηλαδή τέτοιου είδους τοποθετήσεις δεν αντιστοιχούν στην κρισιμότητα των στιγμών. Ζούμε σε πολύ δύσκολους καιρούς και δεν προβλέπεται ότι το διεθνές περιβάλλον θα γίνει ευκολότερο.

Έχουμε έναν πόλεμο στην Ουκρανία ο οποίος συνεχίζεται, μια ενεργειακή κρίση η οποία φαίνεται να έχει τεθεί υπό έλεγχο αλλά δεν ξέρουμε τι μας ξημερώνει σε 6 με 12 μήνες. Έχουμε τα κύματα του διεθνούς πληθωρισμού, έχουμε αυξήσεις των επιτοκίων της Ευρωπαϊκής Κεντρικής Τράπεζας.

Έχουμε μια παγκόσμια, προσέξτε, τραπεζική αναταραχή. Ανοίγω παρένθεση: με τις ελληνικές τράπεζες και τις ελληνικές καταθέσεις απολύτως θωρακισμένες και ασφαλείς. Γιατί και αυτό είναι μια επιτυχία αυτής της κυβέρνησης. Αναλογιστείτε πού βρίσκονταν οι τράπεζές μας το 2015.

Ο κόσμος λοιπόν είναι πολύ ασταθής. Αποφάσεις πρέπει να παρθούν στο ανώτατο επίπεδο. Προσωπικά έχω συμμετάσχει σε παραπάνω από 30 Συνόδους Κορυφής εκπροσωπώντας την πατρίδα μας.

Σε αυτό τον κόσμο λοιπόν, τον πολύ απρόβλεπτο, τι χρειάζεται η πατρίδα μας; Χρειάζεται πάνω από όλα σιγουριά. Χρειάζεται καπετάνιος και πλήρωμα που να μπορούν αποδεδειγμένα να ξεπερνούν τρικυμίες. Θέλω να θυμίσω, άλλωστε, ότι και η γειτονική Τουρκία έχει σχεδόν ταυτόχρονα με εμάς εκλογές.

Έχει, επίσης, η πατρίδα μας περισσότερο παρά ποτέ ανάγκη από συνέχεια στον δρόμο της ανάπτυξης που φέρνει δουλειές και καλύτερο εισόδημα. Δεν έχει τελειώσει αυτή η δουλειά. Έχουμε ακόμα πολλή δουλειά να κάνουμε προκειμένου να μπορέσουμε να συγκλίνουμε πραγματικά με την Ευρώπη. Και τέλος, χρειάζεται αλήθεια και συνέπεια για να εκσυγχρονιστεί το κράτος.

Όμως, για να συμβούν όλα αυτά η νέα κυβέρνηση θα πρέπει να κινείται συντονισμένα και γρήγορα. Οι αποφάσεις δεν μπορούν, φίλες και φίλοι, να χάνονται μέσα στους διαδρόμους κομματικών παζαριών, ούτε και να ακυρώνονται μέσα από ατελείωτες συζητήσεις.

Θέλω να σκεφτείτε λίγο τι συμβαίνει σε μία σειρά από ευρωπαϊκές χώρες οι οποίες έχουν ως εκλογικό σύστημα την απλή αναλογική. Δεν ξέρω πόσοι από εσάς γνωρίζετε ότι απλή αναλογική έχει η γειτονική Βουλγαρία. Η γειτονική Βουλγαρία, λοιπόν, θα προσέλθει στις κάλπες στις 2 Απριλίου. Για όσους δεν το γνωρίζετε, είναι η πέμπτη, επαναλαμβάνω, η πέμπτη εκλογική αναμέτρηση μέσα σε δύο χρόνια. Αυτή είναι η πραγματικότητα της απλής αναλογικής σε πολλές χώρες.

Όπως επίσης, μία άλλη πραγματικότητα είναι ότι οι κυβερνήσεις συνεργασίας και σε χώρες οι οποίες έχουν εμπειρίες από τέτοιες κυβερνήσεις δεν φαίνεται να λειτουργούν πολύ αποτελεσματικά. Μία χώρα η οποία έχει μεγάλη παράδοση σε κυβερνήσεις συνεργασίας είναι η Γερμανία και σήμερα, όμως, τρία κόμματα έχουν τεράστια δυσκολία να μπορούν να συνεννοηθούν μεταξύ τους.

Δεν χρειαζόμαστε εμείς κάτι τέτοιο στην πατρίδα μας. Η πατρίδα ζητά καθαρούς ορίζοντες στην πορεία της, έτσι ζητά και καθαρές λύσεις στην ηγεσία της. Αυτό περιγράφεται σε πέντε λέξεις: «Αυτοδύναμη Ελλάδα. Αυτοδύναμη Νέα Δημοκρατία». Μόνο έτσι, μόνο έτσι θα εδραιώσουμε τις κατακτήσεις μας και θα μπορούμε να αναμετρηθούμε πιο δυναμικά και με τις παραλείψεις μας. Και σας μιλώ με το χέρι στην καρδιά. Κρατώ πάντα στο μυαλό μου, προτροπή την οποία ακούω συχνά. Συμπολίτες μου που μας λένε ότι «είναι καιρός να συγκρουστείς ακόμα πιο δυναμικά με το σύστημα όπως έχει δομηθεί μέχρι σήμερα». Μου λένε: «Μη γίνεις ένας πολιτικός της σειράς. Κάνε τη διαφορά».

Αυτά είναι λόγια τα οποία -ξέρετε- πονούν, αλλά είναι και λόγια τα οποία ταυτόχρονα με οδηγούν. Και αυτή τη διαφορά θα υπηρετώ μέχρι να γίνει ο κανόνας στην καθημερινότητα. Είναι μια καθημερινότητα που άλλαξαν πολλά, αλλά μένουν να αλλάξουν περισσότερα, πριν μας πληγώσουν ξανά.

Και αυτή είναι και η ηθική βάση, το αξιακό σύστημα της δικής μου πολιτικής φιλοσοφίας. Δεν διστάζω ποτέ να ζητώ συγνώμη όταν νιώθω βαριά πάνω μου τα γεγονότα. Όμως πάντα πρέπει να πλαισιώνω την αυτοκριτική με την προοπτική, μόνο έτσι πιστεύω ότι θα γίνει καλύτερη η χώρα. Μαζί της θα γίνουμε καλύτεροι και εμείς.

Αυτή η παράταξη, άλλωστε, έχει αποδείξει πως ξέρει να οδηγεί στο αύριο την Ελλάδα του χθες. Εμείς μιλήσαμε πρώτοι για την Ευρώπη και κάναμε την Ελλάδα μέλος της σε πείσμα όλων, όταν ο Κωνσταντίνος Καραμανλής πήγε κόντρα στην κοινή γνώμη και έβαλε την Ελλάδα στην ευρωπαϊκή οικογένεια.

Κι επειδή ακούω πολλά για το ποιος έχει τη δύναμη να συγκρουστεί με τον κρατισμό, με τις συντεχνίες, με τις ΔΕΚΟ, για να θυμηθούμε λίγο ποιος έκανε ένα παράλυτο ΟΤΕ διεθνή κολοσσό; Ποιος έσωσε τον Οργανισμό Λιμένος Πειραιώς; Εγώ δε θυμάμαι στελέχη της Νέας Δημοκρατίας, αλλά τον αρχηγό τότε του ΠΑΣΟΚ να είναι στα κάγκελα του ΟΛΠ και να μάχεται κατά της ιδιωτικοποίησης. Θα μας μιλήσει το ΠΑΣΟΚ τώρα για κρατισμό, που δίδαξε κρατισμό στην Ελλάδα;

Ποιος εξυγίανε την Ολυμπιακή και την έκανε σήμερα μία ιδιωτική εταιρεία για την οποία η χώρα μπορεί να είναι υπερήφανη; Ποιος τα έβαλε, η δική μας κυβέρνηση πάλι, της Νέας Δημοκρατίας, με τη ΔΕΗ, την άρρωστη ΔΕΗ των εργατοπατέρων που κάθε τόσο κατέβαζε διακόπτες.

Δική μας κυβέρνηση αντιμετώπισε εκκρεμότητες, στην ΕΑΒ, στα ΕΑΣ, στη ΛΑΡΚΟ, στα ναυπηγεία. Όλα αυτά ήταν εστίες κρατισμού. Δική μας κυβέρνηση ήταν αυτή που τα έβαλε με αυτό το οποίο αποκαλούμε βαθύ κράτος.

Και όταν χρειάστηκε να κάνουμε τολμηρές παρεμβάσεις στον ΕΦΚΑ, δεν διστάσαμε να τις κάνουμε. Και δεχτήκαμε τότε μεγάλη κριτική, όμως αυτές οι παρεμβάσεις μας επέτρεψαν σήμερα να κοιτάμε τους συνταξιούχους στα μάτια και να τους λέμε: «Ναι, γίνεται στην Ελλάδα αυτό που γίνεται σε κάθε  σύγχρονη ευρωπαϊκή χώρα: να μπορείς να παίρνεις τη σύνταξή σου σε δύο μήνες και όχι σε δύο χρόνια».

Εμείς, συνεπώς, μπορούμε να τα βάζουμε με το παρελθόν. Μπορούμε να τα βάζουμε και με τον κακό μας εαυτό. Και για αυτό και σηκώνουμε το γάντι. Ας δοκιμαστεί λοιπόν η επάρκεια του καθενός στη διαχείριση των κρίσεων, από τις μεταναστευτικές εισβολές στον Έβρο και την πανδημία μέχρι τους χειρισμούς για να ελεγχθούν οι τιμές στο ρεύμα.

Ας μετρηθεί, επίσης, και η αντίδραση του κράτους στις μεγάλες δοκιμασίες: από τη Μάνδρα και το Μάτι μέχρι την άμυνα στις περσινές φωτιές και την κινητοποίηση του κρατικού μηχανισμού μετά την μεγάλη τραγωδία στα Τέμπη. Ο Περιφερειάρχης, ο Κώστας Αγοραστός, γνωρίζει πολύ καλά ότι μέσα σε αυτή την ανείπωτη τραγωδία ο κρατικός μηχανισμός αντέδρασε πολύ ικανοποιητικά, κάτι το οποίο αναγνωρίζεται, πιστεύω, από όλους τους καλόπιστους συμπολίτες μας.

Και ας συγκριθούν όμως, θέλω, φίλες και φίλοι, να συγκριθούν και συμπεριφορές. Αυτών που δέχονται τα λάθη και τα διορθώνουν με εκείνων που τα σκηνοθετούν για να τα φορτώνουν αλλού. Να συγκριθεί η συμπεριφορά όσων χαμηλώνουν το βλέμμα για να δουλεύουν και όσων ξέρουν μόνο να υψώνουν το δάχτυλο και να αγορεύουν. Γιατί -όπως σας είπα- η καθυστέρηση δεν αντιπαλεύει την πρόοδο μόνο μέσα στο κράτος αλλά και μέσα στην ίδια την πολιτική ζωή. Και εκεί δοκιμάζεται τελικά η ουσία των θέσεων κάθε κόμματος.

Και τα παραπάνω καθιστούν την αναβάθμιση της κεντρικής διοίκησης προτεραιότητα της δεύτερης θητείας μας. Το ενιαίο μισθολόγιο με τις αυξημένες αποδοχές από 1/1/24 θα συνοδεύεται πλέον με αυστηρούς κανόνες αξιολόγησης για όλες και για όλους.

Θα συνοδεύεται, όμως, και με πριμ παραγωγικότητας, με προγράμματα επανεκπαίδευσης. Οι διορισμοί του ΑΣΕΠ θα έχουν πια χρονοδιάγραμμα εφαρμογής. Ψηφιακή κάρτα εργασίας, καθιερώνεται ήδη, μετά τον ιδιωτικό τομέα, σε όλες τις ΔΕΚΟ. 

Και συνολικότερα η ανάταξη για ένα αποτελεσματικό δημόσιο στην υπηρεσία του πολίτη θα περιγράφεται στις προτάσεις μας και για τις συνταγματικές αλλαγές που θα ξεκινήσουν και θα ζητήσουμε από την επόμενη Βουλή, στη διάρκεια της επόμενης θητείας μας. Ανάμεσά τους, επιτέλους, και η δυνατότητα ίδρυσης, υπό όρους, μη κρατικών πανεπιστημίων στην πατρίδα μας.

Ενώ παράλληλα θα εξελίσσεται και ένα πλαίσιο παρεμβάσεων με μέτρα που έχουμε επεξεργαστεί σε τέσσερις τομείς. Πρώτο και σημαντικότερο, οι καλύτεροι μισθοί. Σας είχα πει το 2019 ότι δεσμεύομαι ότι θα μειώσω τους φόρους για κάθε Ελληνίδα και για κάθε Έλληνα.

Έτσι σας κοιτώ στα μάτια και τώρα και σας λέω ότι η δεύτερη τετραετία θα είναι η τετραετία των καλύτερων μισθών για κάθε Ελληνίδα και για κάθε Έλληνα. Θα είναι η τετραετία της αξιοπρεπούς υγείας με καλύτερα νοσοκομεία. Θα είναι η τετραετία της ψηφιακής μετάβασης, της πράσινης ανάπτυξης, της προσιτής στέγης, ειδικά για νέα ζευγάρια.

Από τον Απρίλιο, τις επόμενες ημέρες, τίθεται σε εφαρμογή το καινοτόμο πρόγραμμα «Σπίτι μου» το οποίο εκπόνησε η κυβέρνηση, μέσω του οποίου νέα ζευγάρια θα μπορούν να παίρνουν ένα στεγαστικό δάνειο επιδοτούμενο και θα μπορούν να διεκδικούν να αποκτήσουν το δικό τους σπίτι πληρώνοντας δόση στεγαστικού δανείου χαμηλότερη από αυτή που θα πλήρωναν εάν νοίκιαζαν κατοικία.

Είναι μία σημαντική παρέμβαση που στέλνει ένα μήνυμα, ότι ακούμε τη νέα γενιά και στρέφουμε την προσοχή μας κυρίως σε εκείνους τους συμπολίτες μας που δοκιμάστηκαν περισσότερο ίσως από οποιονδήποτε άλλον στη διάρκεια αυτής της δεκαετούς κρίσης. Καθώς από τότε που θυμούνται τον εαυτό τους βλέπουν ουσιαστικά μία Ελλάδα που μονίμως αντιμετωπίζει προβλήματα.

Όλα αυτά θα έχουμε τη δυνατότητα να τα συζητήσουμε πολύ αναλυτικά στη διάρκεια της προεκλογικής περιόδου. Γιατί, βεβαίως, ταυτόχρονα θα εξελίσσονται και όλες οι μεγάλες επιλογές που δρομολογήθηκαν από το ’19: η αποκλιμάκωση των φόρων, ώστε να συνδυαστεί με αυξήσεις, να βελτιώνεται το διαθέσιμο εισόδημα.

Και βέβαια η πορεία ανάπτυξης της εθνικής οικονομίας και η κατάκτηση επιτέλους της επενδυτικής βαθμίδας από την πατρίδα μας. Θα γίνει αυτό -εφόσον μας εμπιστευθεί ο ελληνικός λαός- πριν το τέλος του 2023. Και αυτό έχει ξεχωριστή σημασία, διότι σε ένα περιβάλλον αυξημένων επιτοκίων είναι πολύ σημαντικό να έχουμε την επενδυτική βαθμίδα, για να μπορούμε να συμπιέσουμε το κόστος δανεισμού και της Ελληνικής Δημοκρατίας και των τραπεζών αλλά τελικά και των επιχειρήσεων και των νοικοκυριών.

Και ασφαλώς βέβαια, θα συνεχιστεί η θωράκιση της εθνικής άμυνας, με τα μεγάλα εξοπλιστικά προγράμματα τα οποία βρίσκονται ήδη σε εξέλιξη.

Βαδίζουμε, συνεπώς, προς τις κάλπες οπλισμένοι με ξεκάθαρους στόχους, αλλά και με ώριμα διδάγματα. Χωρίς να ξεχνάμε τα εμπόδια που περάσαμε, τα άλματα που έγιναν, αλλά θα το ξαναπώ, δίχως να κρυβόμαστε πίσω από τις αστοχίες μας.

Και ξέρω ότι σήμερα, όπως υπάρχουν πολίτες οι οποίοι πιστεύω ότι θα μας ψηφίσουν για πρώτη φορά, που δεν μας εμπιστεύθηκαν το 2019 αλλά τώρα πείστηκαν από το έργο μας ότι αξίζει να μας εμπιστευθούν και τώρα, έτσι υπάρχουν και κάποιοι που μας εμπιστεύθηκαν το 2019 και τώρα μπορεί να είναι σκεπτικοί. Τους απαντώ: Μπορεί να σας πληγώσαμε, αλλά σίγουρα ποτέ δε σας προδώσαμε. Και σας βεβαιώνω πως όταν σκοντάφτουμε δεν θα πέφτουμε.

Αντίθετα, θα αυξάνουμε την ταχύτητα των αλλαγών, γιατί το συμβόλαιο αλήθειας και εμπιστοσύνης με τους πολίτες, αυτό το συμβόλαιο το οποίο υπογράψαμε για πρώτη φορά το 2019, ισχύει πάντα. Ισχύει με τους ίδιους στόχους, ισχύει με τους ίδιους συμμάχους: τους πολίτες που πιστεύουν στον υπεύθυνο πατριωτισμό, που πιστεύουν στον δημιουργικό εκσυγχρονισμό.

Άλλωστε, η αυτοδυναμία σήμερα δεν είναι κομματική σκοπιμότητα. Όπως σας εξήγησα θεωρώ ότι είναι εθνική αναγκαιότητα. Την ίδια στιγμή αυτοδυναμία σημαίνει ευρυχωρία. Είναι ένα ρεύμα με κορμό ασφαλώς ένα μεγάλο κόμμα, αλλά ένα ρεύμα στο οποίο μπορούν να χωρέσουν πολλές και πολλοί.

Και πρόκειται για μία μεγάλη προσπάθεια στην οποία σας καλώ εσείς πρώτοι -γιατί σήμερα απευθύνομαι στην καρδιά της παράταξης- να γίνετε πρωταγωνιστές, εξηγώντας με στοιχεία και επιχειρήματα τις θέσεις μας σε κάθε συμπολίτη μας, απαντώντας με πειθώ στις απορίες, στις ενστάσεις τους, με αποφασιστικότητα, αλλά παρακαλώ χωρίς έπαρση. Και πάντοτε έχοντας το βλέμμα μας στραμμένο στο μέλλον.

Ώστε το σύνθημα «Μένουμε Ευρώπη» που άλλοτε πετύχαμε, να μετατραπεί τώρα σε «Γίναμε Ευρώπη» σε όλα τα επίπεδα, με την Ελλάδα και τους Έλληνες μπροστά.

Και ξέρω ότι είμαι, είμαστε φιλόδοξοι σε όσα διεκδικούμε. Αλλά έχουμε δείξει πως μπορούμε να τα κατακτήσουμε. Έτσι θα γίνει και τώρα. 

Και από αύριο κιόλας ξεκινά ο αγώνας για τη μεγάλη νίκη της χώρας και της κοινωνίας μας για μια δεύτερη ισχυρή εντολή στην προκοπή. Και σε αυτή τη  νέα συναρπαστική διαδρομή σας θέλω όλους δίπλα μου.

Εμπρός λοιπόν, προχωράμε χωρίς συμβιβασμούς, ενωμένοι, με σημαία την Ελλάδα του 2030. Για τη Λαμία, για τη Στερεά Ελλάδα πρωταγωνίστρια, για την ισχυρή και σύγχρονη πατρίδα που θέλουμε και θα έχουμε. Πάμε, λοιπόν, μαζί μπροστά. Αλλάζουμε τη χώρα μας τολμηρά. Σας ευχαριστώ. Καλό μας αγώνα. Με τη νίκη. Το ξαναλέω: Μόνο μπροστά, μόνο τολμηρά.

Να είστε καλά, σας ευχαριστώ. Στο επανιδείν για τη μεγάλη μας προεκλογική συγκέντρωση σε γήπεδο αυτή τη φορά στη Λαμία, πριν από τις εθνικές εκλογές του Μαΐου. 

Να είστε καλά, σας ευχαριστώ. Καλή δύναμη. 



https://www.dropbox.com/sh/vc8wl887co1cu97/AABn2ZKxcvuIhJay36FrjeBLa?dl=0
