Κυρίες και κύριοι συνάδελφοι, έχουμε ένα νομοσχέδιο με το οποίο η Κυβέρνηση μεταφέρει σημαντικές παιδιατρικές νοσοκομειακές δομές σε νομικό πρόσωπο ιδιωτικού δικαίου. Άκουσα τον Υπουργό κ. Πλεύρη να καταθέτει το βασικό επιχείρημά του το οποίο λέει επί της ουσίας ότι δεν αλλάζει κάτι, δημόσιο ήταν και δημόσιο παραμένει, απλά με τη μετατροπή αυτών των δομών σε νομικό πρόσωπο ιδιωτικού δικαίου έχουμε περισσότερη ευλυγισία, μπορεί να πάρει χορηγίες, να ξοδέψει πιο πολλά χρήματα, να επενδύσει πιο πολλά χρήματα στην παιδική υγεία σ’ αυτά τα ογκολογικά κέντρα.

Επιτρέψτε μου να σας εξηγήσω γιατί τα πράγματα δεν είναι καθόλου έτσι και γιατί αυτό είναι η χειρότερη μορφή ιδιωτικοποίησης. Για σκεφτείτε, όταν παίρνεις μια κλινική ή ένα ογκολογικό κέντρο και λες στη διοίκηση την οποία διορίζεις εσύ κατευθείαν ως Υπουργός -έτσι είναι- «πάρτε χορηγίες για να τις ξοδέψετε επιπλέον της κρατικής επιχορήγησης», για σκεφτείτε, όσο πιο επιτυχημένη είναι η διοίκηση στο να βρίσκει χορηγίες, τόσο μεγαλύτερη η εξάρτηση μελλοντικά από αυτές τις χορηγίες και όσο μεγαλύτερη η εξάρτηση από αυτές τις χορηγίες, τόσο μεγαλύτερα τα κίνητρα για τον επόμενο Υπουργό, μετά τον κ. Πλεύρη, να παγώσει την κρατική επιχορήγηση ή και να τη μειώσει κιόλας και τόσο μεγαλύτερη η πίεση στο επόμενο διοικητικό συμβούλιο να βρει χορηγίες και τόσο μεγαλύτερη η εξάρτηση του επόμενου και του μεθεπόμενου διοικητικού συμβουλίου από ιδιώτες πιθανούς χορηγούς.  Βλέπετε, είναι ένας φαύλος κύκλος. Όσο αυξάνεται εκθετικά η εξάρτηση από τους ιδιώτες που πρέπει να δώσουν όλο και μεγαλύτερες χορηγίες, τόσο αυξάνεται η εξουσία αυτών των ιδιωτών πάνω στα διοικητικά συμβούλια. Αρχίζουν οι απαιτήσεις: «Να σας δώσω, αλλά πρέπει κι εσείς κάτι να μου δώσετε». Και τι είναι αυτό που απαιτούν οι ιδιώτες χορηγοί από μια κλινική; Ξέρουμε, υπάρχει η εμπειρία των Ηνωμένων Πολιτειών. Να σας δώσω ένα παράδειγμα; Κλινικές δοκιμές. Αυτό το όνειδος που συμβαίνει στις Ηνωμένες Πολιτείες. Για να μπορέσουν να πάρουν χορηγίες από φαρμακευτικές επιχειρήσεις ή από ιδιώτες που έχουν μετοχές σε φαρμακευτικές επιχειρήσεις έχεις γιατρούς που αναγκάζονται, όχι επιλέγουν στο πλαίσιο μιας δικής τους έρευνας, αλλά αναγκάζονται να πείθουν τους γονείς των παιδιών μιας τέτοιας παιδιατρικής κλινικής ή γενικότερα μιας κλινικής να συμμετέχουν σε αυτού του είδους τις κλινικές δοκιμές όχι των δικών τους ερευνητικών προγραμμάτων, αλλά των φαρμακευτικών εταιρειών που σκάνε το παραδάκι για να συνεχίσει να λειτουργεί η κλινική, για να πληρώνονται τελικά και οι μισθοί των γιατρών.Έτσι, μέσα από αυτή την κερκόπορτα, μπαίνει αυτός ο δούρειος ίππος –συνδυάζω αυτές τις δύο μεταφορές- και έρχεται η πλήρης κατάργηση οποιασδήποτε αίσθησης δημόσιου αγαθού, οποιασδήποτε αίσθησης δημόσιου λειτουργήματος μέσα σε αυτές τις κλινικές.Είναι ο χειρότερος συνδυασμός του δημόσιου και του ιδιωτικού αυτό που κάνετε, κυρίες και κύριοι της Κυβέρνησης. Το αμερικανικό σας ιατρικό όνειρο είναι ένας εφιάλτης, όπως το ζουν οι Αμερικανοί πολίτες, οι Αμερικανοί νοσοκομειακοί, οι Αμερικανοί γιατροί και θέλετε να το φέρετε εδώ. Μάλιστα, θέλετε να το φέρετε και υποστελεχωμένο με ακόμα λιγότερα χρήματα σε μια χώρα που έχουμε πολύ λιγότερους πιθανούς χορηγούς. Είναι οι γνωστοί πέντε-έξι «νταβατζήδες» αυτής της χώρας.Και μιας και μιλάμε για τους πέντε-έξι «νταβατζήδες» της χώρας, αυτό δεν είναι ένα θεωρητικό πρόταγμα. Μιλάτε για συγκεκριμένη κυρία, την κ. Μαριάννα Βαρδινογιάννη, στην οποία θέλει να δώσετε αυτή τη σημαντικότατη δομή.

Θυμάμαι πριν από λίγο καιρό που κάναμε μια συζήτηση εδώ σε σχέση με το νομοσχέδιό σας για την μετατροπή των βασικών μας μουσείων σε νομικά πρόσωπα. Και τότε είχα αναφερθεί στο μοντέλο που είχατε στο μυαλό σας, του Μουσείου της Ακρόπολης, όπου στο Διοικητικό Συμβούλιο έχετε την κ. Μαριάννα Βαρδινογιάννη και είχα πει ότι φαντάζομαι ότι στο βιογραφικό της αυτό το οποίο ήταν καθοριστικό για να διοριστεί στο Διοικητικό Συμβούλιο δεν ήταν οι τίτλοι της, αλλά ήταν το πόσα χρήματα είχε. Ξεκάθαρα πράγματα. Απάντησε η Υπουργός κ. Μενδώνη ότι ήταν Πρέσβειρα Καλής Θελήσεως των Ηνωμένων Εθνών. Λόγω του πορτοφολιού της ήταν, όχι λόγω των επιτευγμάτων της.

Και τώρα τολμάτε να δίνετε αυτές τις βασικές παιδιατρικές και ερευνητικές ογκολογικές δομές στην κ. Βαρδινογιάννη.Έχετε συνειδητοποιήσει, κυρίες και κύριοι της Κυβέρνησης, τι έχει συμβεί τις τελευταίες εβδομάδες σε αυτή τη χώρα; Η νεολαία εκεί έξω δεν σας ανέχεται πια. Έχει αλλάξει ο ρους της ιστορίας.

Είναι αλήθεια ότι η ιδιωτικομανία, την οποία εσείς εκπροσωπείτε, ήταν ηγεμονική εδώ και καιρό. Η ιδέα ότι το ιδιωτικό είναι πάντα καλύτερο από το δημόσιο, η ιδέα ότι η ιδιωτικοποίηση είναι πάντα κάτι καλό για να γλιτώσουμε από τη γραφειοκρατία, από το κράτος, από τη διαφθορά είχε πράγματι ριζώσει, ήταν ηγεμονική. Όχι, όμως, πια μετά από τα Τέμπη. Το έχετε καταλάβει αυτό; Δεν το έχετε καταλάβει.Τι ακριβώς λέτε στις νέες και στους νέους εκεί έξω; Είδα τον κ. Πλεύρη στο κανάλι της οικογένειας Βαρδινογιάννη, στο STAR, να εξηγεί σε υπάλληλο του STAR της οικογένειας Βαρδινογιάννη, γιατί θα δώσει αυτές τις συγκεκριμένες νοσοκομειακές δομές στην κ. Βαρδινογιάννη. Καλά, δεν ντρέπεστε λιγάκι; Πόσο θα αυτοεξευτελίζεστε πια; Αυτό είναι το μοντέλο που δίνετε στη νέα γενιά; Σε αυτούς τους πέντε «νταβατζήδες» δίνετε τα πάντα; Κυρίες και κύριοι συνάδελφοι, εμείς στο ΜέΡΑ25 έχουμε μια συγκεκριμένη πρόταση που δεν αφορά μόνο τη συγκεκριμένη περίπτωση. Εμείς ξέρετε αντιπαθούμε τη γραφειοκρατία, αντιπαθούμε τον κρατισμό όπως αντιπαθούμε το ολιγαρχικό κεφάλαιο, αλλά και το κεφάλαιο που δεν είναι ολιγαρχικό, τους ιδιώτες που αποφασίζουν και διατάσσουν τι θα γίνει με τα κολέγια, τι θα γίνει με τις ιδιωτικές κλινικές, με τα νομικά πρόσωπα ιδιωτικού δικαίου. Εμείς έχουμε μια συγκεκριμένη πρόταση για το πώς θα γλυτώσει αυτή η χώρα τόσο από την αναποτελεσματικότητα και τη διαφθορά του ιδιωτικού τομέα, όσο και από την αναποτελεσματικότητα και τη διαφθορά του κρατισμού.Η πρότασή μας βασίζεται στην ιδέα διαβουλευτικών συμβουλίων που να αποτελούνται από κληρωτούς στην πλειοψηφία τους και εκλεγμένους πολίτες, όργανα στα οποία θα λογοδοτούν οι διοικήσεις των δημόσιων δομών, όργανα τα οποία θα διορίζουν τις διοικήσεις των δημοσίων δομών. Να πώς μπορούσε να συνδυαστεί το καλύτερο του κράτους που έχουμε με την κοινωνία των πολιτών εκεί έξω. Εσείς επιλέγετε το χειρότερο συνδυασμό του ιδιωτικού και του δημοσίου. Το νομοσχέδιό σας, κυρίες και κύριοι συνάδελφοι της Κυβέρνησης, είναι ένα απομεινάρι μιας σκοτεινής εποχής αυτού του συνδυασμού. Σε τελική ανάλυση υπό το κλίμα του πένθους για τα Τέμπη με τη νεολαία εκεί έξω να έχει απορρίψει τόσο την ιδιωτικομανία σας όσο και τον κρατισμό αυτό που έχουμε υποχρέωση σήμερα -και εμείς ως ΜέΡΑ25 προσπαθούμε να φανούμε αντάξιοι σε αυτή την υποχρέωση- είναι να προτείνουμε τρόπους με τους οποίους οι δημόσιες δομές, τα δημόσια αγαθά να είναι στον έλεγχο της κοινωνίας των πολιτών. Εσείς στερείστε οποιασδήποτε νομιμοποίησης να νομοθετείτε αυτή τη στιγμή. Είστε στο τέλος μιας θητείας τεσσάρων ετών όπου ουσιαστικά καταστρέψατε ό,τι μπορούσατε από τα καλά κομμάτια του δημοσίου, δίνοντας τα στα χειρότερα κομμάτια του ολιγαρχικού ιδιωτικού τομέα. Στερείστε νομιμοποίησης. Ήρθε η ώρα να διαλύσετε τη Βουλή, να κάνετε εκλογές, να φύγετε από την Κυβέρνηση!
