Πολίτες της Αχαΐας! Χθες η Αθήνα αποφάσισε. Σήμερα η Πάτρα σφραγίζει το Συμβόλαιο της Αλλαγής! Η σημερινή μας συγκέντρωση, δεν αφήνει πια κανένα ερώτημα, κανένα άλλο ενδεχόμενο. Την Κυριακή ο εφιάλτης τελειώνει, η αλλαγή ξημερώνει! Θέλω να σας ευχαριστήσω θερμά από τα βάθη της καρδιάς μου γι' αυτή τη συγκλονιστική συγκέντρωση και αυτό το μήνυμα της νίκης, το σάλπισμα της νίκης που δίνετε σήμερα εδώ, από τη δημοκρατική Αχαΐα. Επέλεξα να κλείσω από δω, από την Πάτρα, αυτή την προεκλογική καμπάνια, αυτόν τον προεκλογικό αγώνα, από την Πάτρα, την Αχαΐα, τη Δυτική Ελλάδα, όπου η Δεξιά ήταν και θα είναι πάντα μειοψηφία. Γιατί το μήνυμα που στέλνω είναι ότι την Κυριακή θα είναι σε όλη την Ελλάδα μειοψηφία! Την Κυριακή, με την ψήφο του ελληνικού λαού λέμε καληνύχτα στον κ. Μητσοτάκη και λέμε καλημέρα στην Αλλαγή! Σε μια νέα Ελλάδα ελπίδας, σιγουριάς, προοπτικής.

Πολίτες της Αχαΐας, σήμερα με την παρουσία σας εδώ, δίνουμε σε όλη την Ελλάδα το μήνυμα ότι δεν θα μας τρομοκρατήσουν οι τρομοκράτες. Εμείς θα τους τρομοκρατήσουμε με την ψήφο μας την Κυριακή. Από εδώ, από το κάστρο της μεγάλης δημοκρατικής Παράταξης, υψώνουμε σήμερα ανάστημα στην αδικία, ανάστημα στην ανασφάλεια. Και απλώνουμε το χέρι της ενότητας και της συνεργασίας σε κάθε δημοκράτη, κάθε προοδευτικό πολίτη της πατρίδας μας. Σε αυτούς που βαδίσαμε ίσως από άλλα μονοπάτια, αλλά πάντοτε προς τον ίδιο προσανατολισμό. Προς τη δικαιοσύνη, προς τη Δημοκρατία, προς την προκοπή, προς την Αλλαγή. Και τους λέμε, λέμε σε κάθε δημοκρατικό και προοδευτικό πολίτη σήμερα: Δεν είμαστε εδώ για να επαναλάβουμε ή να ξαναγράψουμε την ιστορία. Είμαστε εδώ για να ανοίξουμε μαζί από Δευτέρα ένα νέο κεφάλαιο στην ιστορία της πατρίδας μας! Το κεφάλαιο της αλλαγής στην Ελλάδα της τρίτης δεκαετίας του 21ου αιώνα. Το κεφάλαιο της προοδευτικής κυβέρνησης συνεργασίας που θα ανοίξει τη Δευτέρα, μετά την ψήφο του λαού μας την Κυριακή. Μιας κυβέρνησης που θα λυτρώσει τη χώρα από τη χειρότερη κυβέρνηση της Δεξιάς από τη μεταπολίτευση και θα ανοίξει το κεφάλαιο της συλλογικής προόδου για έναν λαό που ζητά δικαιοσύνη, για τις νεότερες γενιές που διψούν για καλύτερες μέρες, για μια καλύτερη ζωή.

Πολίτες της Πάτρας, επί τέσσερα χρόνια μια ολόκληρη κοινωνία βίωσε το δόγμα του σοκ, από αυτόν που υποσχέθηκε καλύτερες δουλειές, καλύτερους μισθούς και φροντίδα για τη μεσαία τάξη. Και πού κατάντησε, τέσσερα χρόνια μετά, τη μεσαία τάξη; Την κατάντησε να ζει με τα κουπόνια. Κουπόνια για το σούπερ μάρκετ, κουπόνια για το ρεύμα, κουπόνια για τη βενζίνη. 

Και να όμως που σήμερα, στην τελευταία στροφή πριν τις κάλπες, στην τελευταία του συνέντευξη στον αγαπημένο του ΣΚΑΪ, του ξέφυγε και μας μαρτύρησε ποιο είναι το σχέδιό του για τη μεσαία τάξη. Το σχέδιό του είναι, προσέξτε τι είπε, να τιμωρήσει και να τσακίσει, αυτό είπε, αυτές τις λέξεις χρησιμοποίησε, να τιμωρήσει και να τσακίσει τους δανειολήπτες που κατάφεραν να σώσουν τα σπίτια τους από τον νόμο Κατσέλη. Αυτά είπε επί λέξει. Και έτσι καταλάβαμε γιατί τις τελευταίες ώρες επιμένει τόσο πολύ ότι δήθεν εμείς έχουμε κρυφή ατζέντα στο πρόγραμμά μας. Γιατί θέλει με τον αντιπερισπασμό αυτό να κοιτάζουν οι πολίτες αλλού την ώρα που αυτός θα ετοιμάζεται για να τους πάρει τις περιουσίες, για να τους πάρει τα σπίτια στους πλειστηριασμούς. Κι αν κάποιοι νεότεροι δεν θυμόντουσαν ή κάποιοι παλαιότεροι ξεχάσανε, ήρθε να μας θυμίσει τι σημαίνει Δεξιά, η χειρότερη κυβέρνηση της Δεξιάς από τη Μεταπολίτευση, η κυβέρνηση του κ. Μητσοτάκη. Το λέμε λοιπόν καθαρά από τη Πλατεία Γεωργίου, σήμερα, να το ακούσει ολόκληρη η Ελλάδα: Την Κυριακή τα σχέδια Μητσοτάκη για τη μεγαλύτερη αναδιανομή περιουσίας που έχει γίνει ποτέ στον τόπο από τον Β’ Παγκόσμιο Πόλεμο, για 700.000 πλειστηριασμούς πρώτης κατοικίας, για 700.000 εξώσεις, την Κυριακή τα σχέδια αυτά τα ματαιώνει ο ελληνικός λαός! 

Γιατί με την ψήφο του, ο λαός θα κάνει έξωση στον κύριο Μητσοτάκη από το Μέγαρο Μαξίμου, αυτή την Κυριακή. Όχι ο κ. Μητσοτάκης από τη μεσαία τάξη! Και θέλω να το πω καθαρά: Μετά τη χθεσινή συγκέντρωση στην Αθήνα, μετά από όλες τις συγκεντρώσεις που κάναμε, που δεν έχουν καμία σχέση μ’ αυτό το κλίμα που θέλει να μας δημιουργήσει η προπαγάνδα που θέλει να τρομοκρατήσει την ελπίδα αλλά και μετά από τη σημερινή μας συγκέντρωση εδώ στην Πάτρα, είναι πλέον φανερό: Φύγατε κύριε Μητσοτάκη. Σας το λέει σήμερα η Πάτρα. Φύγατε! Μαζέψτε από τώρα τα πράγματά σας. Ξηλώστε τα καλώδια του Predator εκεί στο Μαξίμου! Μαζέψτε τα πειστήρια του εγκλήματος. Από Δευτέρα το Μέγαρο Μαξίμου από κέντρο παράνομων παρακολουθήσεων γίνεται ξανά το στρατηγείο της Δημοκρατίας. Γίνεται ξανά το στρατηγείο μιας προοδευτικής κυβέρνηση που θα αναλάβει το δύσκολο έργο να ξαναστήσει την κοινωνία στα πόδια της, να ανορθώσει την οικονομία, να ξαναφέρει την ελπίδα στη μεγάλη κοινωνική πλειοψηφία. 

Οι Ελληνίδες και οι Έλληνες δεν θα δώσουν συγχωροχάρτι στον κ. Μητσοτάκη. Δεν θα δώσουν συγχωροχάρτι για όσα έκανε αυτά τα τέσσερα χρόνια, προκειμένου να κάνει χειρότερα τα επόμενα τέσσερα. Αλλά αλήθεια, πώς μπορούν να τον συγχωρήσουν; 

Για τους 37.000 που χάθηκαν στην πανδημία, και τα νοσοκομεία μας που τα αφήνει υπό κατάρρευση. 

Για τον μισθό που τελειώνει την τρίτη εβδομάδα του μήνα. Για την αισχροκέρδεια που σαρώνει το εισόδημα. 

Για τη ληστεία στους συνταξιούχους. Τη 13η σύνταξη και τα αναδρομικά που τους έκοψε, 7 δισεκατομμύρια μέσα σε 4 χρόνια.

Πώς μπορούν να τον συγχωρήσουν για τα χιλιάδες παιδιά που άφησε έξω από τα πανεπιστήμιά μας, με την Ελάχιστη Βάση Εισαγωγής; Πώς μπορούν να τον συγχωρήσουν για την επέλαση των γαλάζιων ακρίδων στον δημόσιο πλούτο;

Για το πάρτι των 10 δισ. αναθέσεων και της γενικευμένης διαφθοράς.

Πώς μπορούν οι πολίτες να τον συγχωρήσουν για την κακοποίηση της Δημοκρατίας; Για το παρακράτος του Μαξίμου που έστηνε αυτί στο μισό πολιτικό σύστημα, ακόμα και την ηγεσία των Ενόπλων Δυνάμεων;

Πώς μπορούν οι Έλληνες πολίτες να τον συγχωρήσουν για τη συμπεριφορά του αυτή με το τραγικό δυστύχημα των Τεμπών και κυρίως τη συμπεριφορά του μετά το τραγικό δυστύχημα, που άδικα χάθηκαν 57 νέοι άνθρωποι; Πώς να τον συγχωρήσουν γι' αυτή τη βάναυση προσβολή των χαροκαμένων γονιών των θυμάτων στα Τέμπη; Που δεν σεβάστηκε ούτε το πένθος τους και τους κατηγόρησε για εργαλειοποίηση, λες και οι γονείς των αδικοχαμένων έχουν στο μυαλό τους αν ο κ. Μητσοτάκης έχει εκλογές ή όχι! Δεν σέβεται, δεν νιώθει, δεν καταλαβαίνει! Πώς να εμπιστευθεί κανείς το μέλλον αυτού του τόπου σ’ έναν άνθρωπο που δεν νιώθει; Πώς να εμπιστευθεί άλλα τέσσερα χρόνια το μέλλον του τόπου, των παιδιών μας, σ’ έναν άνθρωπο που δεν νιώθει; 

Δεν θα συγχωρήσει λοιπόν ο ελληνικός λαός όλα όσα έκανε τα τέσσερα αυτά χρόνια. Και την Κυριακή θα τον τιμωρήσει, γιατί είναι ασυγχώρητος. Και είμαι βέβαιος, ότι οι πολίτες εκείνοι που θα αποφασίσουν πάνω στην κάλπη τελευταία στιγμή, θα σκεφτούν όλα αυτά που έζησαν. Και θα πουν: Ως εδώ με αυτόν τον εφιάλτη. Ως εδώ με την αισχροκέρδεια. Ως εδώ με την οικογενειοκρατία. Ως εδώ με την αναξιοκρατία. Ως εδώ με την αδιαφορία. Ως εδώ με τη γενικευμένη αδικία! 

Είμαι ταυτόχρονα βέβαιος ότι και οι παραδοσιακοί ψηφοφόροι, ακόμα και αυτοί, οι παραδοσιακοί ψηφοφόροι της Νέας Δημοκρατίας, άνθρωποι με ηθική και συνείδηση, θα αναρωτηθούν: Ποια απόσταση είναι μεγαλύτερη; Αυτή που χωρίζει την Αριστερά από τη Δεξιά, ή αυτή που χωρίζει την ανθρωπιά από την αναισθησία; Ποια είναι μεγαλύτερη απόσταση; Είμαι βέβαιος ότι την Κυριακή θα μιλήσει η συλλογική συνείδηση των Ελλήνων. Ενός λαού που αποστρέφεται την αδικία. Ενός λαού που τιμωρεί την αλαζονεία. Και θα δώσει η μεγάλη πλειοψηφία του λαούς μας ψήφο στην Αλλαγή. Θα δώσει ψήφο στο ΣΥΡΙΖΑ. Θα δώσει τη νίκη στον ΣΥΡΙΖΑ και ισχυρή εντολή για προοδευτική κυβέρνηση συνεργασίας, μακράς πνοής και σταθερότητας, που θα αντιστρέψει την πορεία της χώρας. Πολίτες της Αχαΐας, αυτό το σύνθημα να μου το φωνάζετε μεθαύριο το βράδυ, όχι σήμερα! Μεθαύριο το βράδυ να φωνάζετε αυτό το σύνθημα, όταν η ψήφος του λαού μας θα έχει κάνει έξωση στον κ. Μητσοτάκη από το Μέγαρο Μαξίμου! 

Πολίτες της Πάτρας, πολίτες της Αχαΐας, στεκόμαστε σήμερα, 48 ώρες πριν τις κάλπες, απέναντί σας. Και στεκόμαστε απέναντί σας με το πρόσωπο καθαρό, τα χέρια καθαρά, μα πάνω απ’ όλα με καθαρή την καρδιά. Χωρίς έναν λεκέ στο πολιτικό μας μητρώο. Στεκόμαστε απέναντί σας με τα χέρια και την καρδιά καθαρή, γιατί εμείς, κάτω από δύσκολες συνθήκες, δώσαμε τη μάχη, δοκιμαστήκαμε και καταφέραμε να βγάλουμε τη χώρα από τη χρεοκοπία και από τα μνημόνια, που άλλοι την έριξαν.

Γιατί εμείς δεν διαχειριστήκαμε τα χρήματα του ελληνικού λαού για να φτιάξουμε περιουσίες, αλλά διαχειριστήκαμε με ευθύνη και μ’ εντιμότητα το τελευταίο ευρώ του Έλληνα πολίτη. Και αφήσαμε πίσω μας, στα δημόσια ταμεία, 37 δισεκατομμύρια προίκα στην Ελλάδα, προίκα στη σταθερότητα. Φανταστείτε, είχαμε υποχρέωση να μαζέψουμε 40 δισεκατομμύρια και αυτοί που μας φωνάζανε, όταν βγάζαμε τη χώρα από τα μνημόνια, ότι υπογράφουμε 4ο, είχαν την ευχέρεια να ξοδέψουν 60. Φανταστείτε εμείς αντί να έχουμε την υποχρέωση να μαζέψουμε 40, να είχαμε την ευχέρεια να δαπανήσουμε 60. Έτσι θα ήταν σήμερα η Ελλάδα; Έτσι θα ήταν τα δημόσια νοσοκομεία; Έτσι θα ήταν τα σχολεία; Η αισχροκέρδεια θα έπνιγε το εισόδημα του συνταξιούχου του μέσου νοικοκυριού; 

Κανείς δεν το πιστεύει αυτό. Κανείς δεν το πιστεύει γιατί ξέρει ότι εμείς στις πιο δύσκολες στιγμές πάντοτε βάλαμε πάνω απ’ όλα τη σωτηρία της κοινωνίας, τη σωτηρία της πατρίδας και όχι το κομματικό συμφέρον. Γι' αυτό λοιπόν και σήμερα, κοιτώντας τον μέσο Έλληνα πολίτη στα μάτια και όλους εσάς, με καθαρή την καρδιά, λέμε: Δεν ζητάμε μια δεύτερη ευκαιρία, ζητάμε μια πρώτη ευκαιρία να κυβερνήσουμε δίχως μνημόνια, δίχως την τρόικα! Με το πρόγραμμά μας, με βάση τα θέλω μας και όχι με βάση τα πρέπει. Μια πρώτη ευκαιρία για να αποδείξουμε πως η Αριστερά μπορεί να στηρίξει τον αδύναμο, να στηρίξει τη μεσαία τάξη, να χτυπήσει τις ανισότητες και να δημιουργήσει την προοπτική μιας καλύτερης Ελλάδας. Ζητάμε από τις Ελληνίδες και τους Έλληνες να μας δώσουν μια πρώτη ευκαιρία, να κυβερνήσουμε με βάση το πρόγραμμά μας και να εγκρίνουν το Συμβόλαιο Αλλαγής που προτείνουμε, με την ψήφο τους στον ΣΥΡΙΖΑ την επόμενη Κυριακή. 

Και θέλω να σας πω, για να το έχετε στο μυαλό σας, ότι τις επόμενες 48 ώρες, να το μεταφέρετε παντού, από σπίτι σε σπίτι, από χωριό σε χωριό, σε κάθε πολίτη, σε κάθε δημοκρατικό πολίτη, τέσσερα πράγματα σημαίνει αυτή την Κυριακή η ψήφος στο ΣΥΡΙΖΑ: Αύξηση μισθών. Μείωση τιμών. Ρύθμιση χρεών. Και ένα Δίκαιο, αποτελεσματικό, ισχυρό κοινωνικό κράτος δίπλα στον πολίτη. Αυτά τα τέσσερα πράγματα σημαίνει η ψήφος στο ΣΥΡΙΖΑ! 

Αυτό είναι το Συμβόλαιό μας, το Συμβόλαιο με το λαό, της Συμβόλαιο της Αλλαγής. Και αυτό σήμερα σφραγίζει με τη συγκέντρωσή της η Αχαΐα. Αυτό το Συμβόλαιο, πολίτες της Πάτρας, αποτελεί τον οδικό χάρτη της διακυβέρνησής μας. Και θέλω σ’ αυτό το σημείο να καταστήσω σαφές: Το Συμβόλαιο της αλλαγής, που ζητάμε από τον λαό να επικυρώσει, μας δεσμεύει όλους κατά γράμμα. Δεν θα επιτρέψω και δεν θα επιτρέψουμε σε κανέναν και σε καμία να παρεκκλίνει ούτε γραμμή από αυτό το Συμβόλαιο. Γιατί εμείς ζητάμε την πρώτη ευκαιρία να κυβερνήσουμε δίχως μνημόνια, για να στηρίξουμε τους αδύναμους και τη μεσαία τάξη. 

Δεν προβλέπουμε στο πρόγραμμά μας, ούτε εμείς αυξήσεις φόρων ούτε αυξήσεις εισφορών για τη μεσαία τάξη. Μειώσεις φόρων προβλέπουμε. Αφορολόγητο στα 10.000 ευρώ για τους ελεύθερους επαγγελματίες προβλέπουμε. Κατάργηση του τέλους επιτηδεύματος προβλέπουμε. Μείωση του ΦΠΑ και του ΕΦΚ στα καύσιμα προβλέπουμε. Κατάργηση του ΕΦΚ για το αγροτικό και κτηνοτροφικό πετρέλαιο προβλέπουμε. Αυτά προβλέπει το πρόγραμμά μας. Αυτά είναι τα θέλω μας, αυτό είναι το Συμβόλαιο Αλλαγής που καλούμε τον ελληνικό λαό να επικυρώσει. Γιατί εμείς, πολίτες της Πάτρας, έχουμε πλέον κι έναν επιπλέον λόγο. Δεν έχουμε μονάχα την πολιτική αλλά και την ηθική υποχρέωση να στηρίξουμε και να δώσουμε ανάσες ειδικά στη μεσαία τάξη, που φορτώθηκε δυσανάλογα βάρη τις μέρες των μνημονίων και εξαπατήθηκε βάναυσα από τον κ. Μητσοτάκη το 2019. Με το Συμβόλαιο Αλλαγής, λοιπόν, αναλαμβάνουμε απέναντι στον ελληνικό λαό, απέναντί σας, συγκεκριμένες και χειροπιαστές δεσμεύσεις. 

Τη δέσμευση να αυξήσουμε άμεσα τον κατώτατο μισθό στα 880 ευρώ και να θεσπίσουμε σε ετήσια βάση την τιμαριθμική αναπροσαρμογή. Να αυξήσουμε, μετά από 14 χρόνια, 10% τους μισθούς στον δημόσιο τομέα. 

Να επαναφέρουμε τη 13η σύνταξη, που κατάργησε ο κ. Μητσοτάκης, να αποδώσουμε στους συνταξιούχους τα αναδρομικά και να δώσουμε τη δυνατότητα να πάρουν αυξήσεις από τον δικό μας νόμο όλοι οι συνταξιούχοι, και αυτοί που τις στερήθηκαν σήμερα.

Αναλαμβάνουμε επίσης τη δέσμευσή μας, να καταργήσουμε την εργασιακή ζούγκλα που θέσπισε ο κ. Μητσοτάκης. Να αποκαταστήσουμε το οχτάωρο, τις Συλλογικές Συμβάσεις, τις πληρωμένες υπερωρίες, το Σώμα Επιθεώρησης Εργασίας που κατάργησαν ώστε να μην έχει ο εργαζόμενος αποκούμπι. 

Αναλαμβάνουμε τη δέσμευση να ενισχύσουμε αποφασιστικά το Εθνικό Σύστημα Υγείας, τα δημόσια νοσοκομεία που τα έχουν αφήσει να καταρρέουν. Να φτιάξουμε περισσότερες Τοπικές Μονάδες Υγείας, να προσλάβουμε όλους τους επικουρικούς γιατρούς και τους συμβασιούχους νοσηλευτές που έδωσαν τη μάχη στην πρώτη γραμμή την περίοδο της πανδημίας. Να φέρουμε ένα νέο μισθολόγιο με 2.000 τον πρώτο μισθό, για τον πρωτοδιοριζόμενο γιατρό, για να μη φεύγουν τα νέα παιδιά, οι επιστήμονες στο εξωτερικό. Να μένουν εδώ, να στελεχώσουν το ΕΣΥ. Και να εντάξουμε το νοσηλευτικό προσωπικό στα βαρέα και ανθυγιεινά.

Αναλαμβάνουμε τη δέσμευση να αυξήσουμε τις δαπάνες για την Παιδεία. Να ανοίξουμε τις πόρτες των πανεπιστημίων μας σε δεκάδες χιλιάδες παιδιά που αφήνει έξω ο κ. Μητσοτάκης, με το μακρύ χέρι της κ. Κεραμέως, με την Ελάχιστη Βάση Εισαγωγής. Γιατί το κάνει αυτό; Για να φέρνει πελατεία στα κολλέγια. Και αυτό είναι ανήθικο. Και αυτό θα σταματήσει από αυτές τις πανελλαδικές εξετάσεις. Αναλαμβάνουμε τη δέσμευση να εξαλείψουμε το φαινόμενο των αναπληρωτών καθηγητών στη Μέση Εκπαίδευση. Να διπλασιάσουμε τους πόρους και τους καθηγητές στα πανεπιστημιακά μας ιδρύματα. Εμείς θα προσλαμβάνουμε καθηγητές και όχι αστυνομικούς. Οι αστυνομικοί θα πάνε στις γειτονιές να καταπολεμούν το έγκλημα. Γιατί και η Αστυνομία θα πάψει να συνεργάζεται με τη Greek Mafia. Θα καταπολεμεί τη Greek Mafia. 

Αναλαμβάνουμε επίσης τη δέσμευση, πολίτες της Πάτρας, να πολεμήσουμε την ακρίβεια. Με άμεση μείωση του ΦΠΑ στα τρόφιμα, του ΕΦΚ στα καύσιμα, με αυστηρούς ελέγχους στην αγορά. 

Αναλαμβάνουμε τη δέσμευση να ρυθμίσουμε το ιδιωτικό χρέος. Να προστατεύσουμε την πρώτη κατοικία, την επαγγελματική στέγη και την αγροτική γη, στη βάση του σχεδίου που παρουσιάσαμε πριν από κάποιες μέρες, πριν από έναν περίπου μήνα, στο οποίο έχει βάλει την υπογραφή της και η πολιτικός που συνέδεσε το όνομά της με την προστασία της πρώτης κατοικίας στα δύσκολα μνημονιακά χρόνια, η Λούκα Κατσέλη.

Αναλαμβάνουμε τη δέσμευση να ανακτήσουμε τον δημόσιο έλεγχο της ΔΕΗ, που ξεπούλησε ο κ. Μητσοτάκης πριν την ενεργειακή κρίση. Η ΔΕΗ θα ξαναγίνει δημόσια! Τη δέσμευση να αποτρέψουμε την ιδιωτικοποίηση του νερού. Το νερό θα παραμείνει δημόσιο αγαθό. 

Τη δέσμευση να ανακτήσουμε δημόσιο πυλώνα στο τραπεζικό σύστημα, ώστε να μπορούν οι μικρομεσαίοι επιχειρηματίες να έχουν πρόσβαση στη χρηματοδότηση και όχι να χρηματοδοτούνται μονάχα λίγες μεγάλες επιχειρήσεις που δεν έχουν ανάγκη δανεισμού. 

Τη δέσμευση, τέλος, να στηρίξουμε τα άτομα με αναπηρία, αυξάνοντας γενναία τα επιδόματά τους, μεταρρυθμίζοντας ριζικά το σύστημα διάγνωσης και πιστοποίησης, εξασφαλίζοντας προσωπικό βοηθό ή φροντιστή, ακόμα και σε 24ωρη βάση.

Τη δέσμευση να στηρίξουμε και να δώσουμε νέα πνοή στον πολιτισμό, να προστατεύσουμε την πολιτιστική μας κληρονομιά. Γιατί ο πολιτισμός είναι η ψυχή μας. 

Τέλος, τη δέσμευση να αλλάξουμε το κράτος, τον μεγάλο ασθενή. Και ξέρετε κάτι; Μόνο εμείς μπορούμε να αλλάξουμε αυτό το κράτος λάφυρο και κομματικό φέουδο που έστησαν όλα τα προηγούμενα χρόνια και γιγάντωσε τώρα η κυβέρνηση Μητσοτάκη με αύξηση των μετακλητών και μπόνους στα γαλάζια στελέχη. Γιατί μόνο εμείς; Γιατί εμείς δεν γεννηθήκαμε και δεν μεγαλώσαμε ως πρίγκιπες με την αντίληψη ότι αυτό το κράτος μας ανήκει και είναι στις δικές μας υπηρεσίες. Εμείς μεγαλώσαμε με την αντίληψη ότι αυτό το κράτος έχει έναν μόνο ιδιοκτήτη: Τον ελληνικό λαό. Στον ελληνικό λαό ανήκει το κράτος και αυτόν οφείλει να υπηρετεί! Γι' αυτό και μόνο εμείς μπορούμε να το αλλάξουμε. 

Θέλω σ’ αυτό το σημείο να σας πω όμως, το έχω πει και σε άλλες συγκεντρώσεις, πέρα από τα άρθρα του Συμβολαίου Αλλαγής, έχουμε έτοιμη την πράξη νομοθετικού περιεχομένου, γιατί η δικαιοσύνη πρέπει να επισπευσθεί. Την πράξη νομοθετικού περιεχομένου την οποία θα υπογράψουμε με τον σχηματισμό της προοδευτικής κυβέρνησης. Τι λέει αυτή η πράξη: Λέει τρία πράγματα: Μείωση του ΦΠΑ στα τρόφιμα στο 6% και μηδενικό για τα τρόφιμα βασικής ανάγκης -γάλα, ψωμί, βρεφικές τροφές. 

Μείωση του Ειδικού Φόρου Κατανάλωσης και κατάργησης του για τους αγρότες. 

Λέει κατάργηση της Ελάχιστης Βάσης Εισαγωγής στα πανεπιστήμια από αυτές τις εξετάσεις. Τα παιδιά μας που τώρα διαβάζουν, να εντείνουν τις προσπάθειές τους, γιατί κανένα τεχνητό χέρι δεν θα τους κόψει την πρόσβαση.

Και λέει και αναστολή όλων των πλειστηριασμών πρώτης κατοικίας, μέχρις ότου θεσπίσου το νέο δίκαιο πλαίσιο της ρύθμισης. Και βγήκε σήμερα, πολίτες της Πάτρας, ο κ. Μητσοτάκης να μας πει ότι η αναστολή πλειστηριασμών με πράξη νομοθετικού περιεχομένου αποτελεί συνταγματικό παραλογισμό. Ποιος τα λέει αυτά; Αυτός που υπέγραψε δεκάδες πράξεις νομοθετικού περιεχομένου για απευθείας αναθέσεις σε εταιρείες που φτιάχτηκαν τρεις μέρες πριν γίνουν αυτοί οι διαγωνισμοί! Ποιος τα λέει αυτά και γιατί τα λέει: Τα λέει γιατί δεν του αρέσει. Γιατί θα χάσουν τα funds, οι φίλοι του δεν θα μπορέσουν να προχωρήσουν στο σχέδιο, να πάρουν τα σπίτια των ανθρώπων και να κερδοσκοπήσουν. Τα λέει αυτά γιατί μιλά ως εκπρόσωπός τους. Του λέμε, λοιπόν, εδώ, από την Πάτρα: Δεν θα του κάνουμε τη χάρη! Θα τη σώσουμε την περιουσία της μεσαίας τάξης.

Λένε, πολίτες της Πάτρας, το πρόγραμμα του ΣΥΡΙΖΑ κοστίζει πολλά. Και τα λένε αυτοί που έδωσαν μέσα σ’ έναν χρόνο 10 δισεκατομμύρια επιδοτήσεις στην αισχροκέρδεια και άλλα τόσα σε απευθείας αναθέσεις. Θέλω για άλλη μια φορά να τους απαντήσω: Ναι, το πρόγραμμά μας κοστίζει: Ξέρετε σε ποιους; Κοστίζει στα funds που θα σταματήσουν να κερδοσκοπούν. Κοστίζει στα καρτέλ της ενέργειας, των τροφίμων, των καυσίμων, που θα σταματήσουν να κερδοσκοπούν. Στις 15 εισηγμένες εταιρείες στο Χρηματιστήριο, που είχαν κερδοφορία-ρεκόρ εικοσαετίας, πάνω από 1 δισεκατομμύριο η κάθε μια την προηγούμενη χρονιά, ενώ τα νοικοκυριά δεν είχαν να βγάλουν την τρίτη εβδομάδα του μήνα. Ναι, θα τους κοστίσει. Θα κοστίσει και στους «ημέτερους» των απευθείας αναθέσεων. Είδατε τι πανικό έχουν; Γιατί ξέρουν ότι θα στους κοστίσει. Είδατε εκείνο το βίντεο μ’ εκείνον τον εργοδότη που απειλούσε τους εργαζομένους του ότι αν ψηφίσουν ΣΥΡΙΖΑ θα απολυθούν, δίπλα στον περιχαρή υπουργό της Αναπτύξεως; Τους λέμε λοιπόν: Οι εργαζόμενοι σηκώνουν κεφάλι από Δευτέρα. Οι λωποδύτες στον πάγκο τους από Δευτέρα. 

Θέλω όμως να απευθυνθώ, νέες και νέοι, σήμερα εδώ από την Πάτρα, και σε αυτούς που θα κρίνουν αυτή την εκλογική μάχη. Και αυτοί που θα κρίνουν αυτή την εκλογική μάχη είναι αυτοί που πάντοτε κινούσαν τον τροχό της ιστορίας. Οι νέες και οι νέοι πάντοτε κινούσαν τον τροχό της ιστορίας. Αυτοί ήταν μπροστά σε κάθε μεγάλη αλλαγή στον τόπο μας. Από το έπος της Εθνικής Αντίστασης. Αυτοί μπήκαν μπροστά το ’73 στις ερπύστριες. Αυτοί έφεραν τη μεγάλη αλλαγή τη δεκαετία του ’80. Αυτοί μπήκαν μπροστά στη νίκη του λαού μας το ’15. Αυτοί και τώρα θα μπουν μπροστά. Και θέλω να τους πω: Οι νέοι και οι νέες ήταν πάντοτε δύναμη αλλαγής. Θέλω να τους πω, τούτη την ώρα έχετε να επιλέξετε ανάμεσα σε μια κυβέρνηση που συνθλίβει τα όνειρά σας, τις ελπίδες σας, και ανάμεσα σε μια προοπτική να ονειρευτείτε με δικαιοσύνη, με αξιοπρέπεια, να έχετε τη δυνατότητα να ζήσετε στον τόπο σας. Καταλαβαίνω ότι αυτό που θέλετε περισσότερο απ’ όλα είναι να τιμωρήσετε αυτούς που σας συνέθλιψαν τα όνειρα, τα προηγούμενα χρόνια. Αναλογιστείτε όμως κάτι: Ποια είναι η πιο αυστηρή, η πιο σκληρή, η πιο βαριά ψήφος τιμωρίας γι' αυτό το καθεστώς που σας συνέθλιψε τα όνειρα; Είναι η ψήφος εκείνη που θα τον κάνει να ηττηθεί. Και πώς θα ηττηθεί αυτό το καθεστώς; Αν την Κυριακή χάσει ο κ. Μητσοτάκης. Και πώς την Κυριακή θα χάσει ο κ. Μητσοτάκης; Αν νικήσει ο ΣΥΡΙΖΑ – Προοδευτική Συμμαχία και με διαφορά. Αν την Κυριακή είμαστε πρώτοι και με διαφορά! Η ψήφος λοιπόν των νέων στο ΣΥΡΙΖΑ, είναι η πιο σκληρή τιμωρητική, η πιο βαθιά αντικαθεστωτική, αντισυστημική ψήφος αυτή την Κυριακή. 

Πολίτες της Πάτρας, γι' αυτό λοιπόν το μήνυμά μου στους νέους ανθρώπους είναι: Αυτή την Κυριακή πάμε μαζί. Πάμε μαζί να τελειώνουμε με την αδικία. Πάμε μαζί να τελειώνουμε με την ανασφάλεια. Πάμε μαζί να τελειώνουμε με τις προσβολές, με τη βαρβαρότητα, με την ανισότητα. Πάμε μαζί να ρίξουμε στον κουβά τις δημοσκοπήσεις. Πάμε μαζί, να κάνετε εσείς έξωση στον κ. Μητσοτάκη από την εξουσία και στη χειρότερη κυβέρνηση της μεταπολίτευσης. Πάμε κάλπη, για να τελειώνει επιτέλους αυτός ο εφιάλτης. Η μέρα εκείνη είναι πολύ κοντά. Η μέρα εκείνη δεν θ’ αργήσει, που λέει και το άσμα. Η μέρα εκείνη φτάνει σε 48 ώρες. Η Κυριακή της νίκης έφτασε. Και με την ψήφο μας, μπορούμε να πετύχουμε μια μεγάλη νίκη του λαού. Πρώτος λοιπόν ο ΣΥΡΙΖΑ. Αλλά τι θα σημάνει πρώτος ο ΣΥΡΙΖΑ; Θα σημάνει πάνω απ’ όλα εντολή σχηματισμού προοδευτικής κυβέρνησης, την επόμενη μέρα. Προσέξτε, δεν θα είναι εντολή μόνο προς το ΣΥΡΙΖΑ, θα είναι εντολή προς όλες τις προοδευτικές δυνάμεις, όχι μόνο προς το ΣΥΡΙΖΑ. Και θα είναι η εντολή: Συνεννοηθείτε, αναλάβετε τις ευθύνες σας, δώστε στον λαό κυβέρνηση αλλαγής και δικαιοσύνης.

Και θέλω σήμερα από δω, από τη δημοκρατική Αχαΐα, να απευθύνω κάλεσμα σε κάθε δημοκρατικό πολίτη αλλά και σε όλες τις δυνάμεις της προόδου και της δημοκρατίας και να τους πω: Αφήστε τους ανιστόρητους διμέτωπους και ελάτε να βάλουμε τέλος σ’ αυτό τον εφιάλτη για τις Ελληνίδες και τους Έλληνες. Ελάτε τη Δευτέρα, να αρπάξουμε τη μεγάλη ευκαιρία της απλής αναλογικής και να φτιάξουμε κυβέρνηση προοδευτικής συνεργασίας. Σας απλώνουμε το χέρι της συνεργασίας. Αφήστε τους ανιστόρητους διμέτωπους. Με νίκη του ΣΥΡΙΖΑ θα αφήσουμε τη Δευτέρα τις διαφορές στην άκρη και θα προχωρήσουμε μαζί για να κάνουμε πράξη την Αλλαγή. 

Τα διλήμματα που έχουμε όλοι μπροστά μας είναι ξεκάθαρα: Την Κυριακή ψηφίζουμε με απλή αναλογική, αλλά αυτό δεν σημαίνει ότι δεν ψηφίζουμε και με απλή λογική. Και τι λέει η απλή λογική; Η απλή λογική λέει: Ο πρώτος θα έχει τον πρώτο λόγο για τον σχηματισμό κυβέρνησης. Εκείνος λοιπόν που εξισώνει τον ΣΥΡΙΖΑ με τη Νέα Δημοκρατία, βοηθά, το θέλει ή όχι, τη Νέα Δημοκρατία. Εκείνοι που επιμένουν στον ανιστόρητο διμέτωπο, βοηθούν, το θέλουν ή όχι, τη Νέα Δημοκρατία. 

Και δεν μπορώ να μην το πω, γιατί βρίσκομαι εδώ στην Πάτρα, της μεγάλης δημοκρατικής παράδοσης και να απευθυνθώ σε κάποιους που μας λένε μάλιστα ότι έχουν την αποκλειστικότητας της παρακαταθήκης της δημοκρατικής παράδοσης. Ακούστε, εγώ ένα πράγμα έχω μάθει απ’ αυτή την παράδοση και το έμαθα από έναν μεγάλο ηγέτη της προοδευτικής παράταξης, που γεννήθηκε εδώ, τον γέννησε ο τόπος σας, η Αχαΐα: Τον Αντρέα Παπανδρέου. Τι έλεγε ο Ανδρέας Παπανδρέου: Ένα είναι το μέτωπο για τη δημοκρατική Παράταξη. Ποιο; Η Δεξιά. Η Δεξιά είναι το μέτωπο, δεν υπάρχουν διμέτωποι. Έτσι κι εμείς, σήμερα, ένα μέτωπο έχουμε. Τη χειρότερη Δεξιά κυβέρνηση της Μεταπολίτευσης, τον κ. Μητσοτάκη και τη Νέα Δημοκρατία. 

Τα ενδεχόμενα λοιπόν που έχουμε μπροστά μας την Κυριακή είναι δύο, με βάση την απλή λογική -με την ψήφο του λαού μας θα φύγει, λίγες ώρες έμειναν, θα φύγει!- δύο ενδεχόμενα λοιπόν έχουμε την Κυριακή, δεν είναι πολλά: Είτε θα έχουμε Νέα Δημοκρατία και συγκάλυψη, είτε ΣΥΡΙΖΑ και δικαιοσύνη. Είτε Νέα Δημοκρατία και οικογενειοκρατία, είτε ΣΥΡΙΖΑ και αξιοκρατία. Είτε Νέα Δημοκρατία και κράτος-λάφυρο, είτε ΣΥΡΙΖΑ και κοινωνικό κράτος. Είτε Νέα Δημοκρατία και διαιώνιση της αδικίας, είτε νίκη του ΣΥΡΙΖΑ και επιστροφή της δικαιοσύνης. Αυτά τα δύο ενδεχόμενα έχει ο λαός μας μπροστά στην κάλπη της Κυριακής. Και όλα αυτά τα ενδεχόμενα συμπυκνώνονται στο τέλος σε ένα και μοναδικό δίλημμα. Αυτή την Κυριακή θα πάμε να ψηφίσουμε και το δίλημμα θα είναι: Αλλαγή ή Μητσοτάκης ξανά. Δικαιοσύνη ή Μητσοτάκης. Ε, λοιπόν είμαι βέβαιος, η συντριπτική πλειοψηφία των πολιτών της πατρίδας μας, έχουν  ήδη αποφασίσει: Νίκη του ΣΥΡΙΖΑ την Κυριακή, κυβέρνηση προοδευτική τη Δευτέρα και Αλλαγή, Δικαιοσύνη. Έχουν ήδη αποφασίσει. 

Θέλω λοιπόν, κλείνοντας τη σημερινή συγκέντρωση, αλλά κλείνοντας και δυο μήνες μιας καμπάνιας με την οποία είχα την ευκαιρία να βρεθώ σχεδόν σε κάθε γωνιά της χώρας, να σας μεταφέρω αυτό το μήνυμα της ελπίδας, της νίκης, της αισιοδοξίας και να σας ζητήσω αυτές τις 48 ώρες, να κάνετε το παν για να μιλήσουμε με τους ανθρώπους εκείνους που θα κρίνουν το αποτέλεσμα. Τους ανθρώπους που αποφασίζουν στο τέλος και κυρίως τις νέες και τους νέους. Κλείνω στην Πάτρα των δημοκρατικών αγώνων αυτό τον αγώνα τον όμορφο, τον ωραίο, τον αγώνα για την Αλλαγή. Κλείνω στην Περιφέρεια που με τίμησε, βουλευτής Πατρών, Αχαΐας είμαι αυτά τα τέσσερα χρόνια, και σας ζητώ να συνειδητοποιήσετε: Η Αλλαγή είναι ήδη έξω από τις πόρτες μας, μας χτυπά τις πόρτες. Την Κυριακή, ανοίξτε της την πόρτα με την ψήφο σας! Η σημερινή σας έστειλε ήδη το μήνυμα της νίκης σε όλη την Ελλάδα. Ο λαός της Αχαΐας σήμερα έδωσε το δικό του μήνυμα, μετά το χθεσινό αποφασιστικό μήνυμα της Αθήνας. 

Ένα λοιπόν έχω να πω: Ο κύβος ερρίφθη. Την Κυριακή ο ΣΥΡΙΖΑ θα είναι πρώτο κόμμα! Τη Δευτέρα θα έχουμε κυβέρνηση προοδευτική. Τετραετίας. Σταθερότητας. Ευημερίας για το λαό. Ανάπτυξης για τη χώρα. Ασφάλειας για τους εργαζόμενους και τους πολίτες. Για μια καλύτερη Ελλάδα. Ισχυρή. Ανεξάρτητη. Περήφανη. Προοδευτική. Δημιουργική. Πολίτες της Αχαΐας, την Κυριακή το βράδυ, να είστε σίγουροι θα ξαναπανηγυρίζετε εσείς σ’ αυτήν εδώ την πλατεία. Την Κυριακή το βράδυ θα πανηγυρίζει ο λαός και όχι τα συμφέροντα. Θα πανηγυρίζει τη νίκη του ΣΥΡΙΖΑ! Θα πανηγυρίζει την επιστροφή της δημοκρατίας στην εξουσία, την επιστροφή της δικαιοσύνης.

Την Κυριακή, σας καλώ να πανηγυρίζουμε όλοι μαζί. Και από Δευτέρα, να στρωθούμε στη δουλειά, για να ξεπλύνουμε όλα αυτά που θα βρούμε μπροστά μας, που μας άφησε η χειρότερη κυβέρνηση της Δεξιάς. Πάμε δυνατά! Πάμε με φόρα! Θ’ αλλάξουμε τη χώρα! Γεια σας! Καλή δύναμη μέχρι το τέλος! Δυνατά, για τη μεγάλη νίκη! Σήμερα με πνίξανε τα λουλούδια, αλλά όλες αυτές τις μέρες, έχω πνιγεί από την αγάπη του απλού καθημερινού ανθρώπου, των απλών ανθρώπων. Και αυτό είναι το μήνυμα! Θα κερδίσουμε! Διότι έχουμε το δίκιο με το μέρος μας! Θα κερδίσουμε γιατί έχουμε δουλειά να κάνουμε. Να σηκώσουμε τον ήλιο της δικαιοσύνης πάνω από την Ελλάδα! Πάμε όλοι μαζί για τη νίκη! Την Κυριακή θα έχουμε τη γιορτή της Δημοκρατίας. Πάμε όμως μέχρι τότε δυνατά, για να κερδίσουμε αυτή τη δύσκολη μάχη! Είμαι βέβαιος μετά τη σημερινή συγκέντρωση, θα είμαστε κυβέρνηση τη Δευτέρα! Και στην Αχαΐα και στη Δυτική Ελλάδα, αλλά και σε όλη την Ελλάδα, πρώτος ο ΣΥΡΙΖΑ με διαφορά! Γεια σας! 
