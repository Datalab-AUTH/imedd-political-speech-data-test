Πολίτες της Θεσσαλονίκης, υπάρχουν συγκεντρώσεις όπου μιλάει ο ομιλητής, υπάρχουν συγκεντρώσεις όπου συνομιλεί με το πλήθος, υπάρχουν και συγκεντρώσεις που μιλάει το πλήθος και αυτή είναι μια τέτοια συγκέντρωση σήμερα! Σήμερα η Θεσσαλονίκη δίνει το μήνυμα της νίκης. Είναι παράσταση νίκης η σημερινή μας συγκέντρωση. Η Θεσσαλονίκη σήμερα μας δείχνει τη νίκη, τον δρόμο της νίκης. Την Κυριακή τελειώνουν τα ψέματα. Ήρθε η ώρα της Αλλαγής, ήρθε η ώρα να ξαναστήσουμε την πατρίδα μας από εκεί που την αφήσαμε, στον δρόμο της δικαιοσύνης, στον δρόμο της Δημοκρατίας. Πολίτες της Θεσσαλονίκης, θέλω να σας ευχαριστήσω θερμά γι' αυτή τη μεγαλειώδη παρουσία σας σήμερα. Τη μεγαλειώδη παρουσία σας εδώ στη Διεθνή Έκθεση Θεσσαλονίκης, στον φιλόξενο χώρο της, που αναδεικνύει ότι την Κυριακή έχουμε μπροστά μας μια μεγάλη μάχη. Αλλά αυτή η μάχη θα τελειώσει με τη νίκη του λαού και της δημοκρατίας. Η Ελλάδα γυρίζει σελίδα, ξημερώνουν μέρες δικαιοσύνης, μέρες δημοκρατίας, μέρες αξιοπρέπειας, ξημερώνουν ξανά μέρες του λαού. 

Και η αντίστροφη μέτρηση έχει αρχίσει για το καθεστώς του κ. Μητσοτάκη. Πέντε μέρες έμειναν για να υπογράψει ο ελληνικός λαός με την ψήφο του το Συμβόλαιο της Αλλαγής, την αλλαγή με δημοκρατία και δικαιοσύνη. Και πιστεύω ότι μετά τη σημερινή μας συγκέντρωση εδώ στη Θεσσαλονίκη, λέω, αν μας το ζητήσει, να μη φανούμε αγενείς. Να στείλουμε βοήθεια να μαζέψει τα πράγματά του από το Μαξίμου. Να μαζέψει και τα καλώδια του Predator, των υποκλοπών και των παράνομων παρακολουθήσεων. Γιατί από Δευτέρα το Μέγαρο Μαξίμου θα ανοίξει ξανά τις πόρτες του στη Δημοκρατία, θα γίνει το επιτελείο της μεγάλης μας προσπάθειας για να φέρουμε στον τόπο την Αλλαγή και τη δικαιοσύνη.

Πολίτες της Θεσσαλονίκης, πριν από λίγες μέρες ο απερχόμενος πρωθυπουργός σε μια από τις δημόσιες παρουσίες του, ζήτησε να κρίνουμε και να συγκρίνουμε. Από τους πολίτες, ζήτησε να κρίνουν και να συγκρίνουν τη Νέα Δημοκρατία με τον ΣΥΡΙΖΑ, τον ίδιο τον κ. Μητσοτάκη την αφεντιά του, με εμένα. Και εγώ λοιπόν λέω πολύ ωραία τα είπε, να κρίνουμε και να συγκρίνουμε. Ο ίδιος βέβαια σαν τον διάολο το λιβάνι αποφεύγει μια απευθείας σύγκριση σε μια τηλεοπτική αναμέτρηση οι δυο μας, ενώπιος ενωπίω. Και μάλλον καλά κάνει, καθώς είδαμε προχθές, στην αναμέτρηση με τους έξι, δεν πρόλαβε να γίνει μια ζόρικη ερώτηση και άρχισε να μαρτυράει δίχως ξύλο. Αφού θέλει να κρίνουμε και να συγκρίνουμε λέμε λοιπόν: ωραία, ας κρίνουμε και ας συγκρίνουμε. Πάμε λοιπόν! 

Εσείς κ. Μητσοτάκη, η Παράταξή σας, χρεοκοπήσατε τη χώρα, βυθίσατε την οικονομία στον βάλτο και την κοινωνία στην απόγνωση. Εμείς βγάλαμε τη χώρα από τη χρεοκοπία, την απελευθερώσαμε από τα μνημόνια και την επιτροπεία. Εσείς αφήσατε τα Ταμεία άδεια να μην μπορούμε να πληρώσουμε ούτε τις συντάξεις. Εμείς σας τα παραδώσαμε γεμάτα, τα βρήκατε με 37 δισεκατομμύρια χάρη στον σεβασμό μας για το τελευταίο ευρώ του Έλληνα πολίτη, χάρη στα καθαρά μας χέρια. Και κυρίως εσείς λεηλατήσατε την κοινωνία. 

Εμείς στηρίξαμε την κοινωνία  και την παραδώσαμε όρθια εν μέσω θυέλλης. Παρά τη δημοσιονομική ασφυξία, ενισχύσαμε το Εθνικό Σύστημα Υγείας, ανοίξαμε τις πόρτες της υγείας σε 2,5 εκατομμύρια ανασφάλιστους συμπολίτες μας, που δεν είχαν πρόσβαση ούτε στα δημόσια νοσοκομεία. 

Μοιράσαμε μερίσματα για τρία χρόνια στους συνταξιούχους και τους ευάλωτους. Θεσπίσαμε, μόλις απελευθερώθηκε η χώρα από τα μνημόνια, τη 13η σύνταξη. 

Δώσαμε την πρώτη μετά από χρόνια αύξηση στον βασικό μισθό. 

Αποκαταστήσαμε το εργασιακό καθεστώς, ενισχύσαμε τη δημόσια παιδεία. 

Εσείς τι κάνατε αυτά τα τέσσερα χρόνια, παρά το ότι τα βρήκατε όλα στρωμένα; Γκρεμίσατε δικαιώματα, εισοδήματα και ζωές. Είχατε τη δυνατότητα να μοιράσετε από τα έτοιμα που σας αφήσαμε, αλλά προτιμήσατε να τα μοιραστείτε μεταξύ σας, οι γαλάζιες ακρίδες και οι σπόνσορες σας. Εμείς κυβερνήσαμε με την υποχρέωση να μαζέψουμε 40 δισεκατομμύρια σχεδόν στο δημόσιο ταμείο, για να βγει η χώρα από τη χρεοκοπία. Εσείς, με την ευχέρεια λόγω της πανδημίας, να δαπανήσετε 60 δισεκατομμύρια. Και αναρωτιέμαι, φίλες και φίλοι, πολίτες της Θεσσαλονίκης: Πώς θα ήταν η Ελλάδα σήμερα αν εμείς αντί για υποχρέωση να μαζέψουμε 40, κυβερνούσαμε με την ευχέρεια να δαπανήσουμε 60; Θα είχαμε αξιοπρεπή δημόσια νοσοκομεία με γιατρούς και νοσηλευτές, θα είχαμε σχολεία και πανεπιστήμια με δασκάλους και καθηγητές και ένα αξιόπιστο κοινωνικό κράτος.

Εσείς, κ. Μητσοτάκη, όμως προτιμήσατε να τα κάνετε απευθείας αναθέσεις σε κολλητούς και επιδοτήσεις στο καρτέλ της αισχροκέρδειας. Η Υγεία, η Παιδεία, το ρεύμα, το νερό, ναι, δεν είναι εμπόρευμα. Ανήκουν στον λαό και θα είναι δημόσια. Ναι, αυτό είναι το δίδαγμα και από την πανδημία. Δεν είναι η υγεία εμπόρευμα. Δεν θα αφήσουμε να ιδιωτικοποιηθεί το νερό, όπως είναι στις προθέσεις του κ. Μητσοτάκη για την επόμενη τετραετία. 

Να συνεχίσουμε τη σύγκριση. Αφού μας ζήτησε σύγκριση, να την κάνουμε από εδώ από τη Θεσσαλονίκη. Εμείς με γνώμονα το εθνικό μας συμφέρον αλλά και το συμφέρον της Μακεδονίας, αναλάβαμε το κόστος και λύσαμε ένα χρόνιο πρόβλημα με τους γείτονές μας. Υπερασπιστήκαμε το πατριωτικό μας καθήκον και υπογράψαμε μετά από σκληρή διαπραγμάτευση μια Συμφωνία. Αποσοβήσαμε έτσι τον κίνδυνο να γίνει η γειτονική μας χώρα ορμητήριο δυνάμεων που επιβουλεύονται την Ελλάδα. Σήμερα τα πολεμικά αεροσκάφη της πατρίδας μας επιτηρούν τον εναέριο χώρο της Βόρειας Μακεδονίας και όχι τα τουρκικά F-16. Σήμερα στα βόρεια σύνορά μας δεν έχουμε μια Λιβύη. Σήμερα στα βόρεια σύνορά μας έχουμε γείτονες που μας θέλουν να είμαστε φίλοι και είναι φίλοι μας και όχι εχθροί μας. Σήμερα στα βόρεια σύνορά μας έχουμε μια χώρα που δεν λέγεται Μακεδονία και δεν θα μας υποχρεώσει κανένας να την αποκαλούμε Μακεδονία, γιατί και οι ίδιοι ονομάζονται πλέον συνταγματικά Βόρεια Μακεδονία. 

Εσείς τι κάνατε κ. Μητσοτάκη όμως όταν είχαμε αυτή την ευκαιρία και εμείς αναλάβαμε το κόστος για την πατρίδα; Εσείς βυσσοδομήσατε εναντίον μιας Συμφωνίας που ξέρατε πολύ καλά ότι είναι επωφελής για τη χώρα. Συμμαχήσατε με την άκρα Δεξιά στην προσπάθειά σας να παραπλανήσετε τον λαό. Πήρατε μέρος και καλύψατε όλες τις εκδηλώσεις αγριότητας ακόμη και βίας. Βάλατε, με δυο λόγια, το προσωπικό και το κομματικό σας συμφέρον πάνω από το εθνικό καθήκον. Για να έρθετε μετά ως κυβέρνηση και όχι μόνο να τηρήσετε, αλλά και να τιμήσετε τη Συμφωνία. Μέχρι και γράμμα ευχαριστίας σας έστειλε πριν δέκα μέρες ο Ζόραν Ζάεφ ότι αγωνίζεστε, και σας ευχαρίστησε γι' αυτό, για να μπει η Βόρεια Μακεδονία στην Ευρωπαϊκή Ένωση. Και καλά κάνατε, λέω εγώ, καλά κάνετε και τιμάτε τη Συμφωνία. Εσάς όμως δεν σας τιμά αυτή η στάση, η στάση της υποκρισίας γιατί είστε ένας υποκριτής, ένας λαϊκιστής που άλλα λέει και άλλα κάνει. Και αν κάποιοι νεότεροι ξέχασαν, μας θύμισε ο κ. Μητσοτάκης, η χειρότερη Δεξιά κυβέρνηση από τη Μεταπολίτευση και μετά. Μας θύμισε αυτά τα τέσσερα χρόνια τι ακριβώς σημαίνει.

Τι θέλετε να συγκρίνουμε από τη διακυβέρνησή σας; Την αδιαφορία σας, την αλαζονεία σας, τις ανεκπλήρωτες υποσχέσεις; Μια φράση είναι νομίζω που αντιπροσωπεύει τη θητεία σας: Δεν νοιάζεστε. Αυτή είναι η φράση που σας συνοδεύει. Δεν νοιάζεστε για τους απλούς καθημερινούς ανθρώπους και τα προβλήματά τους. Δεν νιώθετε τις αγωνίες τους, δεν μπορείτε να τις νιώσετε και με τις επιλογές σας απαξιώνετε τη ζωή των ανθρώπων, αλλά και το μέλλον της χώρας. Δεν νοιάζεστε και απαξιώνετε το κράτος, το κάνατε πηγή εύκολου πλουτισμού για τον κομματικό σας στρατό με τα δισεκατομμύρια των απευθείας αναθέσεων. Το κάνατε πηγή χορηγήσεως στην αισχροκέρδεια, πηγή ευδαιμονίας για όσους ονομάσαμε “γαλάζιες ακρίδες”. Διπλασιάσατε τους μετακλητούς, αυξήσατε 40% τις αμοιβές τους, πολλαπλασιάσατε τα διευθυντικά στελέχη στη ΔΕΗ, στις Δημόσιες Επιχειρήσεις Κοινής Ωφέλειας, να μοιράζονται μισθούς και bonus. Αλλά ταυτόχρονα κάνατε το κράτος πηγή κέρδους για τους ισχυρούς, σε μεγάλους Ομίλους τα κονδύλια του Ταμείου Ανάκαμψης και Ανθεκτικότητας. Ρεκόρ κερδών εικοσαετίας για 15 εισηγμένες στο Χρηματιστήριο επιχειρήσεις με πάνω από 1 δισεκατομμύριο η κάθε μία, υπό την αιγίδα του κράτους όλα αυτά. 

Δεν νοιάζεστε ούτε για το Εθνικό Σύστημα Υγείας. Απαξιώσατε, διαλύσατε, αφήσατε ανοιχτό τον διάδρομο στην αισχροκέρδεια. Αποτέλεσμα; Ρεκόρ αρνητικό στον δυτικό κόσμο σε νεκρούς σε αναλογία πληθυσμού, 37.000 συμπολίτες μας χαμένοι, άδικα πολλοί από αυτούς. Γιατί όταν πέθαιναν εκτός ΜΕΘ, εσείς μας εγκαλούσατε στη Βουλή επειδή υποστηρίζαμε ότι «έξω από τις ΜΕΘ οι συμπολίτες μας που διασωληνώνονται πεθαίνουν» και μας λέγατε: «Που το ξέρετε; Το ξέρετε;». Ναι λοιπόν, το ξέραμε αλλά κι εσείς το ξέρατε. Το ξέρατε, διότι είχατε στα συρτάρια τις εκθέσεις και ήσασταν υποκριτής, γιατί δεν νοιάζεστε. 

Δεν νοιάζεστε για τη δημόσια παιδεία. Αναθέσατε στην κ. Κεραμέως να βάλει φραγμούς στην είσοδο χιλιάδων παιδιών από τα λαϊκά στρώματα, κυρίως, στα δημόσια πανεπιστήμια της χώρας να γίνουν βορά στα κολλέγια της αρπαχτής, έναντι αδρού τιμήματος. Απαξιώσατε δεκάδες πανεπιστημιακά Ιδρύματα κυρίως στην Περιφέρεια, κλείσατε σχολές, δεν προσλάβατε καθηγητές παρά μονάχα σπεύσατε να προσλάβετε αστυνομικούς στα πανεπιστήμια. 

Δεν νοιάζεστε όμως ούτε για την ασφάλεια του πολίτη. Διαλύσατε τις υποδομές και τις ξεπουλήσατε κοψοχρονιά. Τραγικό παράδειγμα ο ΟΣΕ. Τον διαλύσατε, τον μετατρέψατε σε πεδίο κομματισμού και ρουσφετιού για να φτάσουμε τελικά σε αυτή την ανείπωτη τραγωδία των Τεμπών. Προειδοποιούσαμε τότε στη Βουλή, προειδοποιούσαν οι εργαζόμενοι, αλλά ο υπουργός των Τεμπών μας απαντούσε: «Ντροπή σας που θέτετε ζήτημα ασφάλειας!». Και στους σιδηροδρομικούς απαντούσε με εξώδικα και με απαγορεύσεις. Και τώρα θέλει να ξεπλύνει το έγκλημα με την ψήφο των συμπολιτών μας στις Σέρρες. Τους απαντάμε: δεν ξεχνάμε το έγκλημα των Τεμπών, θα βρουν δικαίωση οι 57 ψυχές που άδικα χάθηκαν. Έχουμε υποχρέωση να μην ξεχαστεί αυτό το έγκλημα. Έχουμε υποχρέωση όχι μονάχα ηθική απέναντι στις οικογένειες των αδικοχαμένων, που πριν από λίγο προσέβαλε ο κ. Μητσοτάκης σε μια τηλεοπτική του συνέντευξη, λέγοντας ότι «εργαλειοποιούν την τραγωδία». Ποιοι; Οι άνθρωποι που έχασαν τα παιδιά τους! Αλλά έχουμε και υποχρέωση απέναντι στη νέα γενιά. Διότι αν ξεχάσουμε, θα βρεθούμε εκ νέου σε τραγωδίες σαν κι αυτή.

Έχουμε υποχρέωση να φτιάξουμε ένα κράτος το οποίο δεν θα φοβίζει, αλλά θα προστατεύει τους πολίτες. Ένα κράτος που δεν θα διορίζει ανθρώπους σε κρίσιμες θέσεις με κομματικά ρουσφέτια. Ένα κράτος με αξιοκρατία, με λογοδοσία γιατί αυτό θα πει να γίνουμε Ευρώπη. Μας έλεγαν να «μείνουμε Ευρώπη», αλλά τελικά μας απομάκρυναν από την Ευρώπη, διότι δεν είναι Ευρώπη αυτό που ζούμε σήμερα. Δεν είναι Ευρώπη αυτό το κράτος. Δεν νοιάζεται όμως για τίποτα και δεν νοιάζεται κυρίως για τη ζωή και το μέλλον των εργαζομένων, των νέων ανθρώπων. Επέβαλλε ένα εργασιακό καθεστώς ζούγκλας. Κατάργησαν ακόμη και το οκτάωρο, θέσπισαν απλήρωτες υπερωρίες, διέλυσαν το Σώμα Επιθεώρησης Εργασίας να μην έχει τη δυνατότητα ο εργαζόμενος να βρει το δίκιο και τη νομιμότητα.

Μείωσαν την αγοραστική δύναμη των νοικοκυριών που έχουν εισόδημα έως 700 ευρώ κατά 40%, σύμφωνα με τα στοιχεία της Eurostat. Μείωσαν τον μέσο ονομαστικό μισθό και τον μέσο πραγματικό μισθό το 2022, σύμφωνα με τα στοιχεία του ΟΟΣΑ. Δεν νοιάστηκαν και δεν νοιάζονται ούτε και γι' αυτό που έκαναν σημαία προεκλογικά το 2019: τη μεσαία τάξη. Θυμάστε τι της έταξαν; Τον ουρανό με τα άστρα! Και τελικά κατάντησε η μεσαία τάξη η έρμη να ζει με κουπόνια. Κουπόνια για να πάει στο σούπερ μάρκετ, κουπόνια για να πληρώσει τους λογαριασμούς του ρεύματος, κουπόνια για να πάει να πληρώσει τη βενζίνη, παντού και ένα pass έχει γίνει η ζωή μας. Με πανάκριβες πρώτες ύλες, πανάκριβα καύσιμα, πανάκριβη έμμεση φορολογία, πανάκριβες υπηρεσίες. Έγιναν οι φτωχοί φτωχότεροι και οι μεσαίοι φτωχοί. 

Και βεβαίως μας παραδίδει, μετά από τέσσερα χρόνια, 40 δισεκατομμύρια μεγαλύτερο το ιδιωτικό χρέος, 50 δισεκατομμύρια μεγαλύτερο το δημόσιο χρέος και 4.250.000 Έλληνες, τη μισή Ελλάδα, να χρωστά, να έχει μη εξυπηρετούμενες οφειλές στις τράπεζες, στην Εφορία, στα ασφαλιστικά ταμεία και 700.000 νοικοκυριά να αγωνιούν αν αύριο θα χάσουν τα σπίτια τους στους πλειστηριασμούς. Διότι τα ενυπόθηκα δάνειά τους έχουν περάσει στα χέρια των funds, αυτών που τους γνωρίζει πολύ καλά ο κ. Μητσοτάκης γιατί κοράκια έχει ακόμη και μέσα στην Κοινοβουλευτική του Ομάδα, τους Πάτσηδες, που παίρνουν στα σπίτια των ανθρώπων και τους εξευτελίζουν για χρέη 5 και 10 χιλιάδων ευρώ.

Εμείς λέμε ότι αυτό που επιχείρησε ο κ. Μητσοτάκης ήταν η μεγαλύτερη αναδιανομή εισοδήματος που έχει δει η χώρα από τη Μεταπολίτευση και μετά. Με τα επιδόματα στην αισχροκέρδεια, τα οποία τα έβγαζε από το μεδούλι της μεσαίας τάξης και των αδύναμων. Με τον υψηλό ΦΠΑ, που δεν τολμάς να πλησιάσεις στο σούπερ μάρκετ με την ακρίβεια. Τώρα όμως ο κίνδυνος που έχουμε είναι αν ολοκληρώσει το έργο του για άλλη μια τετραετία, να δούμε και τη μεγαλύτερη αναδιανομή περιουσίας που έχει δει ο τόπος από τον 2ο Παγκόσμιο Πόλεμο, θα πω εγώ, όχι από τη Μεταπολίτευση. Και αυτή η αναδιανομή περιουσίας θα γίνει με τους πλειστηριασμούς, αν τους αφήσουμε. Και αναρωτιέμαι: πώς είναι δυνατόν ένα κόμμα που έχει δανεικά και αγύριστα 400 εκατομμύρια ευρώ χρωστά στις τράπεζες και ένα Υπουργικό Συμβούλιο που έχει ιδιωτικά χρέη 12 εκατομμύρια, να έχει το θράσος να βγάζει στο σφυρί την περιουσία της μεσαίας Τάξης για 10 και 50 χιλιάδες ευρώ;

Ήρθε η ώρα όμως πολίτες της Θεσσαλονίκης αντί να ξεκινήσουν οι εξώσεις για τους ανθρώπους του μόχθου που θα χάσουν την περιουσία τους, την Κυριακή να κάνετε εσείς έξωση στον κ. Μητσοτάκη από το Μέγαρο Μαξίμου. Την Κυριακή έχουμε μια μεγάλη ευκαιρία να τελειώνουμε μια και καλή με την αισχροκέρδεια, την αδιαφορία, την αδικία, την οικογενειοκρατία και να δώσουμε μια ανάσα στη Δημοκρατία. Γιατί ακόμη και η ίδια η Δημοκρατία ήταν αυτή που επλήγη από την τετράχρονη παρουσία της κυβέρνησης Μητσοτάκη, με τις λίστες Πέτσα, με τις διώξεις δημοσιογράφων. Έριξαν την ελευθερία του Τύπου σε θέση ντροπής στην παγκόσμια κατάταξη. Με τους ανιψιούς και τους σεκιουριτάδες, που δίχως πτυχία διόρισε στην ΕΥΠ να παραβιάζουν κάθε δημοκρατικό και ηθικό κανόνα, έστησαν έναν παρακρατικό μηχανισμό μέσα στο Μέγαρο Μαξίμου.

Ο κ. Μητσοτάκης, όπως σας είπα πιο πριν, στην πρώτη ζόρικη ερώτηση, ομολόγησε προχθές, τα ομολόγησε όλα. Ομολόγησε ότι είναι σκάνδαλο, κυρίως όμως ομολόγησε ότι δεν υπήρξε κανένας εθνικός λόγος γι' αυτές τις παρακολουθήσεις. Αναρωτιέμαι όμως: αφού δεν υπήρξε εθνικός λόγος, προς τι η επίκληση του εθνικού απορρήτου για να συγκαλύψει την αλήθεια, να μην πέσει φως, να κρυφτούν όλα κάτω από το σκοτάδι στην Επιτροπή της Βουλής; Αφού δεν υπήρχε εθνικός λόγος, γιατί η Εισαγγελέας της ΕΥΠ υπέγραφε παράνομα τις διατάξεις για να παρακολουθείται το μισό πολιτικό σύστημα και είναι ακόμη στη θέση της; Γιατί η Δικαιοσύνη δεν έχει κάνει κανένα βήμα εννιά μήνες τώρα; Να σας πω γιατί; Γιατί η συγκάλυψη είναι καθεστώς στο καθεστώς Μητσοτάκη. Συγκάλυψη για τις απώλειες της πανδημίας, συγκάλυψη για τα Τέμπη, συγκάλυψη για τις υποκλοπές, συγκάλυψη για όλα. Ο κ. Μητσοτάκης στα δύσκολα χάθηκε, στις ευθύνες κρύφτηκε, στις ανάγκες δεν νοιάστηκε. 

Και θέλω σήμερα εδώ, από τη Θεσσαλονίκη, να απευθυνθώ και στους συντηρητικούς πολίτες, στους ψηφοφόρους της Νέας Δημοκρατίας, που μας χωρίζουν πολλά ιδεολογικά, αλλά τους τιμάμε. Είναι πολλοί από αυτούς, οι περισσότεροι, είναι έντιμοι άνθρωποι και θέλω να αναρωτηθώ απευθυνόμενος σε αυτούς: εσείς αυτό το καθεστώς της “αγίας οικογένειας”, το ανέχεστε; Το δικαιολογείτε; Το αντέχετε; Ο κ. Μητσοτάκης έκανε τη Νέα Δημοκρατία οικογενειακό του φέουδο. Κατέστησε μια μεγάλη Παράταξη υπόλογη για βαριά εγκλήματα κατά της Δημοκρατίας και τώρα ελπίζει να ξεπλυθεί με την ψήφο σας. Θα το δεχτείτε; Θα τον ξεπλύνετε; Θα γίνετε συνένοχοι; 

Σας καλώ να το σκεφτείτε και μία και δυο φορές. Να το σκεφτείτε και για το καλό της δικής σας Παράταξης, κυρίως όμως για το καλό της χώρας. Θέλω να απευθυνθώ και στους δημοκρατικούς πολίτες: κάθαρση και φως στο μεγαλύτερο σκάνδαλο εναντίον της δημοκρατικής λειτουργίας από τη Μεταπολίτευση και μετά, είναι φανερό πως θα έχουμε μόνο αν την Κυριακή κερδίσει ο ΣΥΡΙΖΑ και συγκροτηθεί κυβέρνηση προοδευτικής συνεργασίας. Δεν υπάρχει άλλη εκδοχή. Νίκη της Νέας Δημοκρατίας σημαίνει συγκάλυψη του μεγαλύτερου σκανδάλου της μεταπολίτευσης και δεν θα μάθουμε ποτέ …

Αυτό το σύνθημα να μου το πείτε την Κυριακή, την Κυριακή το βράδυ θα το λέτε αυτό το σύνθημα. Αν έχουμε νίκη της Νέας Δημοκρατίας, θα έχουμε συγκάλυψη του μεγαλύτερου σκανδάλου της Μεταπολίτευσης και ποτέ δεν θα μάθει κανείς ποιος κρατά τα στοιχεία των παρακολουθήσεων. Άκουγαν υπουργούς, άκουγαν πολιτικούς αρχηγούς, άκουγαν βουλευτές και του ΣΥΡΙΖΑ, άκουγαν δημοσιογράφους, άκουγαν επιχειρηματίες, άκουγαν τους αρχηγούς των Ενόπλων Δυνάμεων, κρίσιμα στοιχεία για την ασφάλεια της χώρας. Πού βρίσκονται όλα αυτά; Που βρίσκονται οι καταγραφές; Σε ποιανού τα χέρια είναι σήμερα; Ποιος θα τα αξιοποιήσει αύριο, για να εκβιάζει το πολιτικό σύστημα, για να εκβιάζει τον επιχειρηματικό κόσμο, για να δίνει κρίσιμες πληροφορίες του Στρατεύματος; Ποιος; Ο κ. Μητσοτάκης είναι αυτός που οφείλει να απαντήσει και θα απαντήσει μόνο με νίκη του ΣΥΡΙΖΑ και προοδευτική κυβέρνηση και απόδοση Δικαιοσύνης. Θα λογοδοτήσει απέναντι στον ελληνικό λαό και στη Δημοκρατία για την παραβίασή της.

Πολίτες της Θεσσαλονίκης, μας λένε κάποιοι ότι μηρυκάζουμε συνθήματα του παρελθόντος. Θέλω να σας πω κάτι: η Αλλαγή δεν είναι ένα σύνθημα του χτες, γιατί έχει γίνει ανάγκη του σήμερα. Και έχει γίνει ανάγκη του σήμερα γιατί την ξαναέκανε επίκαιρη η χειρότερη Δεξιά κυβέρνηση από τη Μεταπολίτευση και μετά. Δεν είναι σύνθημα, είναι προσδοκία, είναι ελπίδα, είναι ανάγκη. Γιατί εμείς δεν μιλάμε μονάχα για την αλλαγή στην κυβέρνηση, μιλάμε για την αλλαγή στη ζωή μας, μιλάμε για να ξανάρθει η δικαιοσύνη στη ζωή μας, μιλάμε για να ξανάρθει η δημοκρατία στην εξουσία. Αυτό ζητάμε, αυτό προσδοκούμε, γι' αυτό αγωνιζόμαστε και αυτό μαζί θα το πετύχουμε την Κυριακή με την ψήφο μας.

Πολίτες της Θεσσαλονίκης, “Κυριακή κοντή γιορτή”. Ο κ. Μητσοτάκης τις τελευταίες ημέρες δείχνει συμπτώματα πανικού. Περίεργο για κάποιον που έχει ένα τόσο ευρύ προβάδισμα στις δημοσκοπήσεις. Περίεργο! Έχει καταφύγει στην τελευταία γραμμή άμυνας, που θα μου επιτρέψετε να πω ότι είναι η τελευταία γραμμή άμυνας όλων των αυταρχικών καθεστώτων. Ποια  είναι αυτή; Ο φόβος. Η διασπορά του φόβου. Προσέξτε, λέει αλλαγή σημαίνει περιπέτειες, ΣΥΡΙΖΑ σημαίνει περιπέτειες, ενώ το καθεστώς του σημαίνει σταθερότητα. Εδώ ξέρετε τι συμβαίνει; Η ιστορία επαναλαμβάνεται, αλλά ως φάρσα. Πάντα στην ιστορία μας δυνάστες, κατακτητές, αυταρχικά καθεστώτα έλεγαν ακριβώς το ίδιο: «Μην αντιστέκεστε, μην ξεσηκώνεστε, μη μιλάτε, μην ονειρεύεστε καν, γιατί αυτό συνεπάγεται περιπέτειες». Αλλά ο λαός μας έχει και μνήμη και κρίση. 

Διότι περιπέτεια είναι αυτό που ζούμε σήμερα με τεράστιο κόστος και όχι  μονάχα οικονομικό, κόστος αξιοπρέπειας, θα πω εγώ. Κόστος ζωής. Γιατί δεν υπάρχει σταθερότητα χωρίς δικαιοσύνη, δεν υπάρχει σταθερότητα χωρίς δημοκρατία, δεν υπάρχει σταθερότητα χωρίς κοινωνική συνοχή, χωρίς εμπιστοσύνη. Και γι' αυτό δεν θα υπάρξει ποτέ σταθερότητα χωρίς πολιτική αλλαγή. Μόνο η αλλαγή θα φέρει τη σταθερότητα στον τόπο μας. Και ο ΣΥΡΙΖΑ είναι σήμερα η μεγάλη δύναμη της αλλαγής, αλλά και η μεγάλη δύναμη της σταθερότητας, η πιο αποτελεσματική δύναμη σταθερότητας. Δοκιμαστήκαμε στα δύσκολα, αντιμετωπίσαμε μια κατάσταση πολιορκίας με ευθύνη, όμως, με αποφασιστικότητα, με ωριμότητα, με προσεκτική επιλογή κάθε βήματος. Έτσι κρατήσαμε όρθια την Ελλάδα, έτσι αποκαταστήσαμε τη δημοκρατική και κοινωνική σταθερότητα.

Και σήμερα μπορούμε να κοιτάμε στα μάτια τους Έλληνες πολίτες και να τους λέμε: ξέρουμε, αλλά τώρα ξέρουμε και μπορούμε. Διότι δεν ζητάμε μια δεύτερη ευκαιρία, ζητάμε την πρώτη ευκαιρία να κυβερνήσουμε έξω από τα μνημόνια, έξω από τους καταναγκασμούς, χωρίς τρόικα, χωρίς Σόιμπλε. Και αυτή την ευκαιρία θα μας τη δώσει ο ελληνικός λαός. Έχουμε την αποφασιστικότητα, έχουμε όμως και τους ανθρώπους έμπειρους αλλά και νεώτερους, επιστήμονες δεμένους με την κοινωνία, ανθρώπους με λογισμό και με όραμα. Έχουμε και το πρόγραμμα, το σχέδιο για να το εφαρμόσουμε. Μας λένε βέβαια το τελευταίο διάστημα ότι το σχέδιό μας είναι ανεφάρμοστο. Τους απαντάμε: Το πρόγραμμά μας είναι κοστολογημένο ευρώ – ευρώ, καταρτισμένο με διάλογο χρόνων με τις κοινωνικές ομάδες, επιβεβαιωμένο από κορυφαίους ειδικούς τεχνοκράτες και επιστήμονες. Ανεφάρμοστο το βρίσκουν εκείνοι που ξέρουν ότι είναι πολύ εφαρμόσιμο, αυτοί το βρίσκουν ανεφάρμοστο. Και γιατί; Γιατί φοβούνται την εφαρμογή του. Και αναφέρομαι στα μεγάλα συμφέροντα της εκτεταμένης διαφθοράς. 

Γι' αυτούς πράγματι θα έχει κόστος, θέλω να είμαι ειλικρινής. Το πρόγραμμά μας θα έχει κόστος για τα funds, διότι δεν θα πάρουν κοψοχρονιά τα σπίτια των φτωχών ανθρώπων και της μεσαίας τάξης. Το πρόγραμμά μας θα κοστίσει στα καρτέλ, διότι θα σταματήσει η επιδότηση και το πάρτι της αισχροκέρδειας. Και θα κοστίσει και στους ημέτερους, διότι θα σταματήσει το πάρτι των απευθείας αναθέσεων. Θυμάστε ένα video που είδε το φως της δημοσιότητας δέκα μέρες πριν; Θα έχουν ζημιές αυτοί, είναι αλήθεια ότι θα έχουν ζημιές. Θα έχουν όφελος όμως οι ανθρώπινες ζωές. Είδατε ένα video πριν από λίγες μέρες, που είδε το φως της δημοσιότητας; Πιστεύω ότι θα το είδατε, με έναν εργοδότη να απειλεί τους εργαζόμενούς του ότι αν ψηφίσουν ΣΥΡΙΖΑ, μπορεί και να τους απολύσει και δίπλα περιχαρή τον υπουργό της Αναπτύξεως. Ε, λοιπόν αυτό το video αποδεικνύει ότι κάποιοι πράγματι φοβούνται την εφαρμογή του προγράμματός μας γιατί θα έχει κόστος γι' αυτούς. Γιατί θα κοπούν οι απευθείας αναθέσεις. Διότι θα φέρουμε τις συλλογικές συμβάσεις. Διότι θα δώσουμε δικαιώματα στους εργαζόμενους, διότι θα πάψουν να βγάζουν από το μεδούλι του εργαζόμενου υπερκέρδη. Θα έχει κόστος το πρόγραμμά μας γι' αυτούς. 

Δεν θα έχει όμως κόστος, ίσα ίσα θα έχει όφελος για τους νέους ανθρώπους, για τους ανθρώπους της παραγωγής και της δημιουργίας. Κι όχι μόνο για τους εργαζόμενους, αλλά και για τους μικρομεσαίους που δεν μπορούν να περάσουν ούτε έξω από τις τράπεζες σήμερα, για τους έντιμους επιχειρηματίες.
Θέλω, πολίτες της Θεσσαλονίκης, να σας πω δυο λόγια γι' αυτό το Συμβόλαιο Αλλαγής που καταθέσαμε πριν από λίγες μέρες στην κρίση του ελληνικού λαού. Και ζητάμε από τον ελληνικό λαό να πάει στην κάλπη γνωρίζοντας τα 11 άρθρα αυτού του Συμβολαίου. Αλλά θα μου επιτρέψετε να πω επιγραμματικά το νόημά τους, ώστε να γνωρίζει ο καθένας και η καθεμιά τι σημαίνει ψήφος στον ΣΥΡΙΖΑ την Κυριακή που έρχεται. Τέσσερα πράγματα θα πω. Ψήφος στον ΣΥΡΙΖΑ σημαίνει: Αύξηση μισθών, Μείωση τιμών, Ρύθμιση χρεών και ένα δίκαιο, αποτελεσματικό κράτος, ισχυρό κοινωνικό κράτος δίπλα στον πολίτη. Αυτό σημαίνει ψήφος στο ΣΥΡΙΖΑ. Ψηφίζοντας τον ΣΥΡΙΖΑ, θα συμβούν όλα αυτά. Μαζί με την αποκατάσταση των θεσμών και της Δημοκρατίας, την ενίσχυση της δημόσιας υγείας και παιδείας, την προστασία των αδύναμων, την προστασία του πολιτισμού και του περιβάλλοντος, την προστασία των ατόμων με αναπηρία, τη στήριξη των γυναικών και των νέων.

Θέλω σήμερα να απευθυνθώ ιδιαίτερα στις νέες και στους νέους. Θέλω να απευθυνθώ στις νέες και στους νέους εδώ στη Θεσσαλονίκη, στην πόλη όπου είχαμε την αυταρχική συμπεριφορά της Αστυνομίας μέσα στην πανεπιστημιούπολη, στους φοιτητές που διαδηλώνουν, στους φοιτητές που διασκεδάζουν χωρίς καμία πρόκληση. Θέλω να απευθυνθώ στις νέες και στους νέους στη Θεσσαλονίκη, που πριν από λίγες μέρες βούλιαξαν την πλατεία Αριστοτέλους για να διεκδικήσουν το νερό ως δημόσιο αγαθό. Θέλω να απευθυνθώ στις νέες και στους νέους και να τους πω: η δική σας συμμετοχή θα κρίνει το εκλογικό αποτέλεσμα. Πάτε στην κάλπη, πηγαίνετε στην κάλπη για να ρίξετε στον κουβά τις δημοσκοπήσεις. Πηγαίνετε στην κάλπη για να στείλετε στο σπίτι του τον κ. Μητσοτάκη, πηγαίνετε στην κάλπη για να φέρετε την Αλλαγή.  Όλες οι μεγάλες κατακτήσεις του λαού μας έγιναν με τη Νεολαία στην πρώτη γραμμή. 450.000 νέες και νέοι 17 έως 24. Αυτοί θα κρίνουν το αποτέλεσμα. 

Θέλω επίσης να τους πω ότι η ψήφος στον ΣΥΡΙΖΑ δεν είναι μια ψήφος απλά σε ένα κόμμα που διεκδικεί την εξουσία. Είναι η πιο σκληρή τιμωρία για το καθεστώς που μας κυβερνά. Διότι το καθεστώς που μας κυβερνά έναν μόνο φόβο έχει, να το ξέρετε. Ο φόβος του είναι να ηττηθεί ο αγαπημένος του πρωθυπουργός, ο κ. Μητσοτάκης. Και ο κ. Μητσοτάκης θα ηττηθεί μόνο αν κερδίσει ο ΣΥΡΙΖΑ. Δεν υπάρχει άλλη επιλογή. Άρα, η ψήφος στο ΣΥΡΙΖΑ είναι η πιο σκληρή τιμωρητική, αντισυστημική, αντικαθεστωτική ψήφος, γιατί είναι η ψήφος που θα ρίξει στις 22 του μήνα αυτό το καθεστώς της αδικίας και της εκμετάλλευσης, αυτό το καθεστώς της στοχοποίησης των νέων ανθρώπων. Θέλω όμως να πω και δυο λόγια για τις προοδευτικές, δημοκρατικές δυνάμεις, διότι το συμβόλαιο αλλαγής που καταθέσαμε απευθύνεται σε κάθε πολίτη, αλλά απευθύνεται και σε κάθε προοδευτική δύναμη, που είναι σε θέση τουλάχιστον να συλλάβει τις ανάγκες των καιρών, που δεν παίζει παιχνίδια με τον κ. Μητσοτάκη, κάνοντάς του δώρα, όπως αυτά τα δώρα με τις περίεργες «Δήμητρες» και τα σχέδια Σόιμπλε. Αλλά και στις δυνάμεις εκείνες που δεν παγιδεύονται σε βολικούς διμέτωπους, βολικούς για το καθεστώς. 

Γιατί ξέρετε κάτι, πολίτες της Θεσσαλονίκης; Οι εργαζόμενοι και οι νέοι και οι μικρομεσαίοι επιχειρηματίες -αλλά ας μιλήσω για τους εργαζόμενους γιατί πολλοί μιλάνε στο όνομα της εργατικής τάξης- θέλουν να ξέρουν τι τους ξημερώνει τη Δευτέρα, ποια θα είναι η κυβέρνηση που θα κυβερνά τον τόπο. Θέλουν να ξέρουν οι εργαζόμενοι αν θα συνεχίσουν να δουλεύουν με καθεστώς απλήρωτων υπερωριών, χωρίς Σώμα Επιθεώρησης Εργασίας, χωρίς συλλογικές συμβάσεις, με χαμηλό τον μισθό.

Δεν μπορεί κάποιοι να μας λένε ότι είναι το ίδιο το πρόγραμμα του ΣΥΡΙΖΑ, που θα τα αλλάξει όλα αυτά, με αυτό της Νέας Δημοκρατίας που τα εφάρμοσε. Δεν μπορούν να επιμένουν σε μια ανιστόρητη ρητορική, που μας θυμίζει εποχές μεγάλων λαθών της ίδιας της Αριστεράς, που οδήγησαν σε πολιτικές τραγωδίες. Δεν μπορεί να μας λένε «τι Πλαστήρας, τι Παπάγος, τι ΣΥΡΙΖΑ, τι Νέα Δημοκρατία». Και θα πάρουν ευθύνη επιλογής στις 22 του Μάη. Όπως επίσης και δεν μπορεί κάποιοι να μας λένε ότι έχουν, και μάλιστα κατά αποκλειστικότητα, την πνευματική παρακαταθήκη του Ανδρέα Παπανδρέου και να μην τηρούν τη βασική του αρχή: ότι δεν έκανε ποτέ διμέτωπο, αλλά είχε ένα μόνο μέτωπο απέναντι στη Δεξιά. Έτσι και εμείς λέμε ένα μέτωπο έχουμε μονάχα: τη Δεξιά του κ. Μητσοτάκη, τη χειρότερη Δεξιά από τη Μεταπολίτευση. Και απλώνουμε το χέρι της συνεργασίας σε όλες τις προοδευτικές δυνάμεις, αλλά και σε κάθε δημοκράτη, προοδευτικό πολίτη που θέλει να αλλάξει η ζωή του την επόμενη μέρα. 

Φίλες και φίλοι είμαι βέβαιος από τη σημερινή σας παρουσία… Ξέρετε κάτι; Κανονικά τώρα εγώ θα έπρεπε να κλείσω αυτή την ομιλία, αλλά δεν θέλω να φύγω από το Βήμα, διότι η παρουσία σας με γεμίζει αισιοδοξία, με γεμίζει δύναμη. Δεν έχουμε ξανακάνει τόσο μεγάλη συγκέντρωση στη Θεσσαλονίκη και δεν θέλω να φύγω από το βήμα. Στις 22 του Μάη θέλουμε να ξημερώσει μια καινούργια μέρα για τον λαό μας και το δίλημμα αυτών των εκλογών νομίζω ότι είναι φανερό σε όλους. Το δίλημμα αυτών των εκλογών είναι αλλαγή ή Μητσοτάκης άλλα τέσσερα χρόνια. Το δίλημμα αυτών των εκλογών είναι ΣΥΡΙΖΑ-Προοδευτική Συμμαχία ή συνέχεια της αδικίας και της εκμετάλλευσης. Και είμαι βέβαιος η συντριπτική πλειοψηφία των νέων, των εργαζομένων, της μεσαίας τάξης έχουν ήδη πάρει την απόφασή τους. Την Κυριακή τελειώνουν τα ψέματα. Και την Κυριακή θέλουμε και θέλετε να πανηγυρίζει ο λαός, ο δημοκρατικός λαός το απόγευμα, το βραδάκι μόλις βγουν τα αποτελέσματα. Να μην πανηγυρίζουν τα καρτέλ, να μην πανηγυρίζει η αισχροκέρδεια, να μην πανηγυρίζουν οι ισχυροί. Θέλουμε την Κυριακή να φέρουμε τη νίκη της Δημοκρατίας και της δικαιοσύνης. Θέλουμε να γράψει ξανά ο λαός μας Ιστορία, να είναι ξανά μια μέρα ιστορική,  η 21η του Μάη να γραφτεί στην Ιστορία. Πάμε όλοι μαζί να το κάνουμε αυτό πράξη. 

Η Αλλαγή και η δικαιοσύνη, να ξέρετε, είναι πια έξω από την πόρτα μας. Ανοίξτε την πόρτα στην Αλλαγή και στη δικαιοσύνη με την ψήφο σας, με τη συμμετοχή σας, νέες και νέοι, εργαζόμενοι και εργαζόμενες, μικρομεσαίοι, όλοι μαζί να δώσουμε δύναμη στην Αλλαγή, δύναμη στη ζωή μας. Και θέλω, κλείνοντας, να σας ζητήσω μόνο μία χάρη. Να ανοίξετε την πόρτα στη δικαιοσύνη και στην Αλλαγή την Κυριακή με την ψήφο σας. Αλλά μέχρι την Κυριακή τέσσερις μέρες έμειναν. Σπίτι το σπίτι, καφενείο το καφενείο, χώρο δουλειάς τον χώρο δουλειάς, χωριό το χωριό, άνθρωπο τον άνθρωπο οι εκλογές αυτές θα κριθούν σε λίγες χιλιάδες ψήφους. Αυτή είναι η πραγματική εικόνα. Θα είμαστε μπροστά αν όλοι εσείς που είστε σήμερα εδώ, δώσετε όλη σας την ψυχή μέχρι την κάλπη. Για να φέρουμε πρώτα απ' όλα μια μεγάλη νίκη στη Θεσσαλονίκη, στην Α’ Θεσσαλονίκης να είμαστε πρώτοι, στη Β’ Θεσσαλονίκης να είμαστε πρώτοι και θα δώσετε το μήνυμα της νίκης σε όλη την Ελλάδα. Σε όλη την Ελλάδα θα είμαστε πρώτοι. Γεια σας! Καλή δύναμη και καλό αγώνα! Πάμε γερά για τη νίκη! Σήμερα η Θεσσαλονίκη έδειξε τη νίκη, η συγκέντρωσή μας είναι η πιο αληθινή παράσταση νίκης. Θα νικήσουμε! Γεια σας!
