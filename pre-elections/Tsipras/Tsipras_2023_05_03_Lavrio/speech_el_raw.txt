Θέλω να σας ευχαριστήσω όλους και όλες που βρίσκεστε σήμερα εδώ, σ’ έναν ιδιαίτερα συμβολικό χώρο, στο Τεχνολογικό Πάρκο του Λαυρίου, που ήταν κάποτε ένας χώρος που έσφυζε από ζωή ανθρώπων του μόχθου και της δουλειάς, που έσκαβαν τη γη για να βγάλουν πλούτο. Και είναι σήμερα μια σημαντική μέρα για μας εδώ, σ’ αυτό τον συμβολικό χώρο. Γιατί σήμερα σ’ εσάς αλλά και σε όλους τους Έλληνες πολίτες που μας παρακολουθούν, θα παρουσιάσουμε το πρόγραμμά μας, θα παρουσιάσουμε στον ελληνικό λαό αλλά ιδιαίτερα σε κάθε δημοκρατικό και προοδευτικό πολίτη, αυτό που ονομάζουμε Συμβόλαιο Αλλαγής. Ένα συμβόλαιο δικαιοσύνης και σταθερότητας. Γιατί η ώρα των μεγάλων αποφάσεων, όπως ξέρετε, πλησιάζει. Η ώρα που γράφεται η ιστορία πλησιάζει. Και πεποίθηση όλων μας είναι ότι έχει έρθει και πάλι, η ώρα να φέρουμε μια μεγάλη αλλαγή στη ζωή και στην καθημερινότητα των πολιτών. Έχουμε χρέος να δώσουμε όλες και όλοι το παρών σ’ αυτό το νέο ραντεβού με την Ιστορία. Προετοιμασμένοι όμως αυτή τη φορά κατάλληλα, με όραμα αλλά και με σχέδιο. Με πρόγραμμα ρεαλιστικό αλλά ταυτόχρονα και υλοποιήσιμο. 

Εμείς, λοιπόν, σήμερα δεν θα σας παρουσιάσουμε εδώ ένα πρόγραμμα επιστημονικής φαντασίας, σε ένα ψεύτικο φουτουριστικό περιβάλλον τεχνητής νοημοσύνης, αλλά ένα Συμβόλαιο που συμπυκνώνει έναν διάλογο χρόνων, με όλες τις κοινωνικές ομάδες. Με την κοινωνική πλειοψηφία. Κι ένα Συμβόλαιο που καθρεφτίζει τις θελήσεις της κοινωνικής πλειοψηφίας, αλλά και τις αναγκαίες τομές για να οδηγήσουν αυτές οι θελήσεις σε συγκεκριμένα και μετρήσιμα μέτρα δικαιοσύνης. Ένα Συμβόλαιο που στη διαμόρφωσή των άρθρων του έχουν συμβάλλει πολλοί ειδικοί, πολλοί επιστήμονες, πραγματικά άριστοι, όχι με την έννοια αυτή που εισήγαγε στην πολιτική ζωή του τόπου η Νέα Δημοκρατία, τεχνοκράτες και ειδικοί που βάζουν πάνω απ’ όλα το συμφέρον των πολλών. Όχι άριστοι με την έννοια ότι έρχονται να στελεχώσουν ένα επιτελικό κράτος, αλλά ένα δημοκρατικό, κοινωνικό κράτος στην υπηρεσία του πολίτη. Έχει μεγάλη διαφορά αυτό. Ένα Συμβόλαιο ρεαλιστικό και υλοποιήσιμο. Γιατί αυτό που προσδοκούμε δεν είναι να έρθει η αλλαγή μονάχα στη κυβέρνηση του τόπου αλλά και στη ζωή μας, στην καθημερινότητα των ανθρώπων. 

Για να μπορεί κάθε Ελληνίδα και κάθε Έλληνας να προγραμματίσει το μέλλον του, να προγραμματίσει τη ζωή του με ασφάλεια. Να ξανανιώσει ότι έχει μια κυβέρνηση που εμπιστεύεται. Και αυτό απαιτεί σχέδιο, απαιτεί τεκμηρίωση, απαιτεί όραμα. Το πρόγραμμά μας θα έλεγα ότι είναι ένα Συμβόλαιο που αφορά αλλαγή της καθημερινής ζωής των πολιτών. Ένα αληθινό Συμβόλαιο αλλαγής. Γιατί νομίζω ότι όλοι και όλες, όσοι βρισκόμαστε μέσα στην κοινωνία, συναισθανόμαστε αυτό που βγαίνει από την καθημερινή επαφή με τους πολίτες. Ότι δεν πάει άλλο. Δεν πάει άλλο με την ακρίβεια, δεν πάει άλλο με τη διαφθορά και τη διαπλοκή, δεν πάει άλλο με το κράτος των κολλητών, με τις γαλάζιες ακρίδες που εφόρμησαν στο δημόσιο πλούτο, με το παρακράτος, με την οικογενειοκρατία, με τη γενικευμένη κατάσταση διαφθοράς και αδικίας, με την οικογενειοκρατία. Ήρθε η ώρα να πούμε ένα «ως εδώ σε όλα αυτά». Η Ελλάδα δεν μπορεί να ανήκει στους πλούσιους και τους ισχυρούς. Η Ελλάδα δεν ανήκει σε λίγες οικογένειες που διαμοιράζουν τον πλούτο και τα ιμάτιά της. Η Ελλάδα δεν μπορεί παρά να ανήκει σε όλους μας, σε όλους τους Έλληνες.

Γι’ αυτό και στο νέο ραντεβού που έχουμε στις 21 του Μάη -ας μου επιτραπεί ο όρος, είναι ένα ιστορικό ραντεβού, ένα ραντεβού με την Ιστορία εκ νέου-, θέλουμε να καλέσουμε όλους τους δημοκρατικούς και τους προοδευτικούς πολίτες να είναι εκεί σ’ αυτό το ραντεβού. Να πούμε όλοι μαζί το μεγάλο ΝΑΙ στην Αλλαγή. Το μεγάλο ΝΑΙ στη συνεργασία. Το μεγάλο ΝΑΙ στην ασφάλεια, τη σιγουριά, τη σταθερότητα. Το μεγάλο ΝΑΙ στην πρόοδο και την εξέλιξη της χώρας. Στην Ελλάδα που θα αποτελέσει και πάλι πρότυπο δημοκρατίας για όλη την Ευρώπη και για το κόσμο. Όλοι εμείς, δημοκράτες και προοδευτικοί πολίτες, πιστεύω ότι έχουμε μία ευθύνη και υποχρέωση: Την Κυριακή το βράδυ, στις 21 του Μάη, να μην πανηγυρίζουν ξανά οι ολιγάρχες, οι ισχυροί, το κατεστημένο, αλλά να βγει στους δρόμους και να πανηγυρίσει ο ελληνικός λαός. Και αυτό ξέρουμε ότι θα συμβεί μόνο με μια μεγάλη νίκη του ΣΥΡΙΖΑ, που θα αποτελέσει ταυτόχρονα και νίκη του λαού μας, νίκη της δημοκρατίας και της δικαιοσύνης. Μια νίκη που θα ανοίξει τον δρόμο την επόμενη ημέρα για συγκρότηση κυβέρνησης προοδευτικής συνεργασίας. Ξέρετε, οι εκλογές της απλής αναλογικής δεν είναι εκλογές χαλαρής ψήφου. Είναι εκλογές που θα βγάλουν κυβέρνηση για τα επόμενα τέσσερα χρόνια. Στις 21 του Μάη, θα ψηφίσουμε για την κυβέρνηση που θα μας κυβερνά τα επόμενα τέσσερα χρόνια. Κι όπως όλα δείχνουν, ο πρώτος με τον τρίτο θα μπορούν στις 22 Μαΐου να σχηματίσουν κυβέρνηση, αφού κατά πάσα πιθανότητα -κατά πάσα βεβαιότητα λέω εγώ συχνά- θα έχουν τη κοινοβουλευτική πλειοψηφία.  Γι’ αυτό και είναι κρίσιμη συνθήκη η πρωτιά του ΣΥΡΙΖΑ στις εκλογές της 21ης του Μάη. Αποτελεί προϋπόθεση για την πολιτική αλλαγή. Και προϋπόθεση για τη συγκρότηση κυβέρνησης προοδευτικής συνεργασίας. Που θέλουμε, βεβαίως, να στηριχτεί από όσες περισσότερες προοδευτικές δυνάμεις, κυρίως όμως να στηριχτεί από κάθε δημοκράτη και προοδευτικό πολίτη στον τόπο μας. Για να μπορέσουμε μαζί να αλλάξουμε τη χώρα. Να αλλάξουμε τις ζωές μας. Για φέρουμε ξανά τη δημοκρατία στην εξουσία και τη δικαιοσύνη παντού. Στις ζωές όλων μας.

Ξέρουμε λοιπόν και μπορούμε να αλλάξουμε την πορεία της χώρας. Ξέρουμε και μπορούμε να φέρουμε την αλλαγή που θα δώσει ανάσα στους πολλούς. Και το Συμβόλαιο που παρουσιάζουμε σήμερα, αυτό τον σκοπό καλείται να υπηρετήσει. Είναι, θα έλεγα, ο Οδικός Χάρτης της επόμενης προοδευτικής κυβέρνησης. Είναι όμως ταυτόχρονα κι ένα Συμβόλαιο με την κοινωνία, που εμπεριέχει τις δεσμεύσεις μας για μια κυβέρνηση προοδευτικής συνεργασίας μακράς πνοής. Τη δική μας πρόταση για το κοινό πρόγραμμα διακυβέρνησης. Και την 21η Μαΐου, προφανώς, θα ζητήσουμε από τον ελληνικό λαό με την ψήφο του να επικυρώσει αυτό το Συμβόλαιο. Να ξέρει λοιπόν από σήμερα και στο εξής η καθεμιά και ο καθένας ότι ψηφίζοντας ΣΥΡΙΖΑ-Προοδευτική Συμμαχία την 21η του Μάη, βάζει ταυτόχρονα την υπογραφή του σε αυτό το Συμβόλαιο που θα σας παρουσιάσουμε σήμερα. Διότι αυτή είναι η προγραμματική βάση πάνω στην οποία θα καλέσουμε την επομένη των εκλογών, έχοντας την ισχυρή στήριξη του ελληνικού λαού, τις προοδευτικές δυνάμεις του τόπου να συμφωνήσουν. Ανοιχτά, διάφανα, χωρίς παρασκηνιακές συμφωνίες κάτω από το τραπέζι. Διάφανα και ανοιχτά. Για μια κυβέρνηση σταθερότητας και μακράς πνοής. Για να γίνει πράξη το βασικό τετράπτυχο παρεμβάσεων που έχει ανάγκη η κοινωνική πλειοψηφία: Αύξηση μισθών, μείωση τιμών, ρύθμιση χρεών κι ένα δίκαιο αποτελεσματικό κράτος δίπλα στον πολίτη. Το Συμβόλαιο Αλλαγής που σας παρουσιάζω σήμερα, έχει 11 άρθρα. Πολλά από αυτά θα γίνουν από δεσμεύσεις πράξη τις πρώτες 50 μέρες της προοδευτικής διακυβέρνησης. Για να μπορεί να δει ο πολίτης άμεσα στη ζωή του, ανάσα και στήριξη. Αλλαγή. Να δει ότι κάτι αλλάζει προς το καλύτερο άμεσα και να δει ότι άμεσα ξεκινά μια πορεία δικαιοσύνης για τον τόπο. Άλλα όμως άρθρα, όπως αυτά που αφορούν τις  μεγάλες και αναγκαίες τομές και μεταρρυθμίσεις στο κράτος, θα φέρουν αποτελέσματα σταδιακά, σε διάστημα τετραετίας.

Όλες ωστόσο οι παρεμβάσεις και όλες μας οι δεσμεύσεις υπηρετούν έναν μεγάλο εθνικό στόχο: Να γίνει η Ελλάδα μια κανονική Ευρωπαϊκή χώρα. Που σημαίνει να συγκλίνει με τον μέσο όρο των χωρών της ευρωζώνης στο εισόδημα, τις υπηρεσίες υγείας, την Παιδεία, το κοινωνικό κράτος, στο επίπεδο των εργασιακών σχέσεων, στις δημόσιες υποδομές, στην ασφάλεια του πολίτη. Αυτό απαιτεί ένα σχέδιο γενναίων δημόσιων και ιδιωτικών επενδύσεων στο ανθρώπινο κεφάλαιο, τις υποδομές, τις δομές του κοινωνικού κράτους και ιδίως τις δομές της Δημόσιας Υγείας. Και ταυτόχρονα απαιτεί μια μεγάλη στροφή στο παραγωγικό μοντέλο. Επένδυση στην καινοτομία, στην παραγωγή ποιοτικών προϊόντων, την τεχνολογική υποστήριξη των επιχειρηματικών δράσεων, στην υψηλή προστιθέμενη αξία. Κεντρική μας δέσμευση, λοιπόν, για να το πετύχουμε αυτό είναι να ανακατευθύνουμε τους πόρους του Ταμείου Ανάκαμψης και Ανθεκτικότητας, που μέχρι σήμερα χορηγούνται αφειδώς σε ελάχιστους επιχειρηματικούς ομίλους, χωρίς να αφήνουν πραγματικό αναπτυξιακό, εργασιακό και κοινωνικό αποτύπωμα. Να ανακατευθύνουμε λοιπόν τους πόρους του Ταμείου Ανάκαμψης και Ανθεκτικότητας, ώστε να μη σπαταλήσουμε αυτή τη μεγάλη για τη χώρα ευκαιρία.

Με αυτό ως δεδομένο, έχω τη τιμή και τη χαρά να σας παρουσιάσω ευθύς αμέσως, τα 11 άρθρα του Συμβολαίου Αλλαγής. Άρθρο 1ο: Από τις πρώτες ημέρες της προοδευτικής διακυβέρνησης νομοθετούμε για την αύξηση μισθών και εισοδημάτων. Αυξάνουμε τον κατώτατο μισθό, από 1η Ιουλίου του 2023, στα 880 ευρώ στον ιδιωτικό τομέα και θεσμοθετούμε την ετήσια τιμαριθμική αναπροσαρμογή στο ύψος του πληθωρισμού του προηγούμενου έτους. Ξεπαγώνουμε τις τριετίες ώστε να επιτευχθεί άμεση γενναία αύξηση του μέσου μισθού. Αυξάνουμε τους μισθούς στον δημόσιο τομέα, από 1ης Ιουλίου του ’23, κατά 10%. 

Επαναφέρουμε άμεσα τη 13η σύνταξη και αποδίδουμε σε 2,5 εκατομμύρια συνταξιούχους και σε βάθος τετραετίας τα αναδρομικά που τους στέρησε η κυβέρνηση Μητσοτάκη. Χορηγούμε την αύξηση του 7,5% για το 2023 σε όλους τους συνταξιούχους, ανεξαρτήτως της ύπαρξης προσωπικής διαφοράς και εντάσσουμε μόνιμα όλους τους συνταξιούχους στον ετήσιο μηχανισμό αύξησης. Θεσπίζουμε αφορολόγητο στα 10.000 ευρώ για όλα τα φυσικά πρόσωπα, για εισοδήματα από την εργασία τους και εντάσσουμε στην ενιαία κλίμακα φορολόγησης όλα τα φυσικά πρόσωπα, ανεξαρτήτως μορφής απασχόλησης. Καταργούμε το τέλος επιτηδεύματος.

Άρθρο 2ο: Από τις πρώτες μέρες νομοθετούμε για την αποτελεσματική αντιμετώπιση της ακρίβειας, τη συγκράτηση και μείωση των τιμών. Μειώνουμε τον ΦΠΑ στα τρόφιμα στο 6%. Για προϊόντα δε ζωτικής σημασίας (παιδικές τροφές, γάλα, ψωμί), πηγαίνουμε σε μηδενικό συντελεστή ΦΠΑ. Μειώνουμε τον ΕΦΚ στα καύσιμα στον κατώτατο συντελεστή που προβλέπει η ευρωπαϊκή νομοθεσία και καταργούμε την απόδοση ΕΦΚ για το αγροτικό και κτηνοτροφικό πετρέλαιο, για τους αγρότες και τους κτηνοτρόφους μας.  Ενισχύουμε τους ελεγκτικούς μηχανισμούς και θεσπίζουμε εντατικούς ελέγχους στις αγορές, με πολύ αυστηρούς ελέγχους, για να σπάσουμε τα καρτέλ. Προχωράμε σε έκτακτη φορολόγηση συσσωρευμένων υπερκερδών και ουρανοκατέβατων κερδών και θεσπίζουμε πλαφόν στην κερδοφορία εταιριών κλάδων που παρουσιάζουν συστηματικά υπερκέρδη. Προωθούμε τις ενεργειακές κοινότητες για την αυτοπαραγωγή και αυτοκατανάλωση ηλεκτρικού ρεύματος, με στόχο να φτάσουμε να έχουμε τουλάχιστον το 50% των νέων αδειών να αφορά ενεργειακές κοινότητες και αυτοπαραγωγή. Διότι σήμερα η κυβέρνηση, δυστυχώς, αυτή τη μεγάλη μεταρρύθμιση του ΣΥΡΙΖΑ την έχει απαξιώσει και δίνει πρόσβαση στο δίκτυο μόνο στις μεγάλες επιχειρήσεις.  Αποκαθιστούμε το μεταφορικό ισοδύναμο, άλλη μια μεγάλη μεταρρύθμιση που κάναμε εμείς για τους νησιώτες μας. Το αποκαθιστούμε γιατί έχει απαξιωθεί και επαναφέρουμε την κανονικότητα των πληρωμών και διευρύνουμε τους δικαιούχους.  Μειώνουμε, τέλος, το κόστος της μηνιαίας κάρτας απεριορίστων διαδρομών στις Δημόσιες συγκοινωνίες από 27 που είναι σήμερα, στα 10 ευρώ.

Άρθρο 3ο: Από τις πρώτες ημέρες της προοδευτικής διακυβέρνησης, προχωράμε σε γενναίες παρεμβάσεις για τη ρύθμιση χρεών και την προστασία πρώτης κατοικίας, επαγγελματικής στέγης και αγροτικής γης. Ρυθμίζουμε το ιδιωτικό χρέος σε Ασφαλιστικά Ταμεία και Εφορία, με διαγραφή μέρους της βασικής οφειλής, για χρέη που δημιουργήθηκαν μετά το ξέσπασμα της υγειονομικής κρίσης, και με 120 δόσεις για την αποπληρωμή του υπολοίπου χρέους. Δικαίωμα ένταξης στο σχήμα θα έχουν και όσοι απώλεσαν τη ρύθμιση του 2019. Αναστέλλουμε άμεσα τους πλειστηριασμούς πρώτης κατοικίας για ακίνητα έως 300.000 ευρώ. Καταθέτουμε στη Βουλή το συνολικό σχέδιο αντικατάστασης του πτωχευτικού νόμου της Νέας Δημοκρατίας, με μόνιμα μέτρα ρύθμισης χρεών και προστασίας της πρώτης κατοικίας, επαγγελματικής στέγης και αγροτικής γης. Νομοθετούμε πλαίσιο κανόνων εποπτείας και φορολόγησης των δραστηριοτήτων των funds που κατέχουν κόκκινα δάνεια.  Νομοθετούμε δεσμευτικό πλαίσιο εξωδικαστικού μηχανισμού ρύθμισης με υποχρεωτικότητα συμμετοχής του πιστωτή. Ο μηχανισμός, όπως τον παρουσιάσαμε σε ειδική εκδήλωση πριν από λίγες μέρες, είναι απλός και αυτόματος, μέσω ηλεκτρονικής πλατφόρμας και δίνει δύο εναλλακτικές επιλογές ρύθμισης: Μια βραχυχρόνια (5 έως 10 έτη), με μεγάλη διαγραφή της ονομαστικής αξίας του δανείου (40% έως 60%). Μια μακροχρόνια (έως 35 έτη), με καταβολή της αντικειμενικής αξίας του ενυπόθηκου ακινήτου σε χαμηλές δόσεις και με σταθερό επιτόκιο 2%. Σε κάθε περίπτωση, προβλέπουμε κρατική επιδότηση έως και 50% της δόσης με διευρυμένα κοινωνικά κριτήρια. Επαναφέρουμε τη δυνατότητα προσφυγής στη δικαστική οδό σε περίπτωση αδυναμίας ρύθμισης στο εξωδικαστικό στάδιο, με μια σύντομη ειδική προθεσμία εκδίκασης.

Άρθρο 4ο: Αποκαθιστούμε την δικαιοσύνη και την κανονικότητα στην εργασία. Καταργούμε όλες τις αντεργατικές ρυθμίσεις της Νέας Δημοκρατίας, το νόμο Χατζηδάκη και το νόμο για τις Συλλογικές Συμβάσεις Εργασίας. Επαναφέρουμε τη διαπραγμάτευση για το μισθό στους Συλλογικούς Εταίρους από το 2024, θέτοντας ως βάση διαπραγμάτευσης την Ετήσια Τιμαριθμική Αναπροσαρμογή. Αποκαθιστούμε τις Συλλογικές Συμβάσεις Εργασίας. Ανασυστήνουμε το Σώμα Επιθεώρησης Εργασίας και το ενισχύουμε για ουσιαστικούς ελέγχους τήρησης της νομιμότητας.

Άρθρο 5ο: Ανακτούμε τον δημόσιο έλεγχο στην ενέργεια και το νερό, που είναι δημόσια αγαθά και δεν μπορούν να είναι εμπορεύσιμα, και συγκροτούμε δημόσιο πυλώνα στο τραπεζικό σύστημα. Ανακτούμε τον δημόσιο έλεγχο στη ΔΕΗ, και ορίζουμε Διοίκηση που θα έχει στόχο την προστασία των καταναλωτών και όχι να ηγείται η εταιρεία στο ράλι της αισχροκέρδειας. Επαναφέρουμε τις μετοχές των ΕΥΔΑΠ-ΕΥΑΘ στο Δημόσιο και μειώνουμε τον ΦΠΑ στο πόσιμο νερό στο 6%, από 13% που είναι σήμερα, και στην αποχέτευση στο 13%, από 24% που είναι σήμερα. Για τον δημόσιο πυλώνα στο τραπεζικό σύστημα, καταργούμε το ΤΧΣ και υπάγουμε τις μετοχές του στο υπουργείο Οικονομικών. Αξιοποιούμε το μερίδιο μετοχών του δημοσίου στην Εθνική Τράπεζα, ώστε να αποτελέσει, μαζί με την Αναπτυξιακή, έναν δημόσιο πυλώνα στο χρηματοπιστωτικό σύστημα, που θα καθοδηγεί τον ανταγωνισμό προς όφελος της πραγματικής οικονομίας και της υγιούς επιχειρηματικότητας. 

Άρθρο 6ο: Οικοδομούμε ένα νέο ισχυρό ΕΣΥ, για αξιοπρεπή περίθαλψη και φροντίδα υγείας για όλους. Κι αν θέλετε, να πω εδώ ότι κατά τη γνώμη μου αυτό το 6ο άρθρο, ίσως είναι το μεγαλύτερο και το σημαντικότερο όραμα, η μεγαλύτερη και σημαντικότερη αποστολή που θα έχει να φέρει εις πέρας η νέα προοδευτική κυβέρνηση του τόπου. Μετά από όλα όσα περάσαμε στην πανδημία, δεν μπορεί να βολευτούμε με τίποτα λιγότερο από την ανασύσταση του ΕΣΥ, για να έχουμε φροντίδα περίθαλψης και υγείας για όλους τους Έλληνες και όλες τις Ελληνίδες, ανεξαρτήτως της οικονομικής τους δυνατότητας. Τι κάνουμε, λοιπόν: Αυξάνουμε τις δημόσιες δαπάνες για την υγεία στο 7% ΑΕΠ σε βάθος τετραετίας. Αποκαθιστούμε τον δημόσιο χαρακτήρα του ΕΣΥ, με ακύρωση των νόμων της Νέας Δημοκρατίας για τις εργασιακές σχέσεις των γιατρών και την ιδιωτικοποίηση του Συστήματος Υγείας. Προχωράμε άμεσα σε γενναία μισθολογική αναβάθμιση των γιατρών και των υπόλοιπων εργαζομένων του ΕΣΥ. Είναι ηθική μας υποχρέωση αυτή. Με εισαγωγικό μισθό 2.000 ευρώ στους γιατρούς, με ένταξη στα βαρέα και ανθυγιεινά των νοσηλευτών, με νέα δέσμη κινήτρων (εργασιακών, οικονομικών, κοινωνικών εκπαιδευτικών, επιστημονικής εξέλιξης) για την προσέλκυση ιατρικού δυναμικού στο ΕΣΥ, με ειδική μέριμνα για τις δυσπρόσιτες - νησιωτικές περιοχές αλλά και για τις ειδικότητες σε έλλειψη και τα άγονα τμήματα και κλινικές σε όλη τη χώρα, Μονιμοποιούμε όσους βρέθηκαν στην πρώτη γραμμή της πανδημίας -και αυτή είναι ηθική μας δέσμευση-, επικουρικούς γιατρούς και νοσηλευτικό προσωπικό. Και προχωράμε σε βάθος τετραετίας σε 15.000 στοχευμένες προσλήψεις, με παράλληλη θεσμοθέτηση μηχανισμού αυτόματης κάλυψης κενών συνταξιοδότησης. Επαναφέρουμε  τις Συμβάσεις Ορισμένου Χρόνου σε καθαριότητα, φύλαξη και σίτιση των νοσοκομείων. Ενισχύουμε την Πρωτοβάθμια Φροντίδα Υγείας, με στόχο τη λειτουργία 380 Τοπικών Μονάδων Υγείας σε όλη τη χώρα, μέχρι το τέλος της επόμενης τετραετίας. Τέλος, ενισχύουμε τον θεσμό του οικογενειακού γιατρού με την αξιοποίηση και ιδιωτών γιατρών συμβεβλημένων με τον ΕΟΠΥΥ. 

Άρθρο 7ο: Αφορά την επένδυσή μας στο μέλλον. Επενδύουμε στο μέλλον με τη γενναία στήριξη όλων των βαθμίδων της Εκπαίδευσης. Αυξάνουμε τη χρηματοδότηση σε βάθος τετραετίας, για την Παιδεία στο 5% του ΑΕΠ. Διπλασιάζουμε τη χρηματοδότηση των ΑΕΙ, σε βάθος τετραετίας. Προκηρύσσουμε διορισμούς εκπαιδευτικών με στόχο σε βάθος 4ετίας, οι Αναπληρωτές να αποτελούν το 5% του αριθμού των μόνιμων, από 30% που είναι σήμερα. Διπλασιάζουμε τον αριθμό των καθηγητών στα πανεπιστήμιά μας σε βάθος τετραετίας. Ενισχύουμε αποφασιστικά τις δημόσιες δαπάνες για την έρευνα και μεταφέρουμε την εποπτεία ξανά στο υπουργείο Παιδείας. Καταργούμε την Ελάχιστη Βάση Εισαγωγής για την πρόσβαση στα πανεπιστήμια από τη φετινή χρονιά, με άμεση επαναφορά του ν.4610/2019. Όσες οικογένειες αγωνιούν, όσα νέα παιδιά δίνουν τη μάχη των εξετάσεων τούτη την ώρα, να ξέρουν, εμείς θα έρθουμε να ρίξουμε τους φράχτες που έβαλε η κ. Κεραμέως και ο κ. Μητσοτάκης στη ζωή σας, στην πρόσβασή σας, στο δικαίωμά σας να έχετε πρόσβαση στην Τριτοβάθμια Εκπαίδευση. Τέλος, καταργούμε την πανεπιστημιακή Αστυνομία. γιατί εμείς θα διπλασιάσουμε τους καθηγητές στα πανεπιστήμια. Οι αστυνομικοί στις γειτονιές, να αντιμετωπίζουν το έγκλημα.

Άρθρο 8ο: Στηρίζουμε αποφασιστικά τους νέους και τις γυναίκες, αλλάζουμε τη πολιτική ένταξης και βάζουμε φρένο στη δημογραφική γήρανση του πληθυσμού. Αποδίδουμε σε 900.000 γυναίκες το επίδομα μητέρας (πρώην επίδομα παιδιού), το οποίο θα λαμβάνουν από τη γέννηση του παιδιού τους μέχρι τα 24 του χρόνια, ανεξαρτήτως σπουδών, και από τη συντάξιμη ηλικία τους εφ’ όρου ζωής. Αυξάνουμε το επίδομα μητέρας για το δεύτερο παιδί, από 70 ευρώ στα 105 ευρώ το μήνα, και διευρύνουμε τα εισοδηματικά κριτήρια χορήγησης. Εξισώνουμε την άδεια μητρότητας για τις εργαζόμενες ιδιωτικού και δημοσίου τομέα.  Επεκτείνουμε το επίδομα μητρότητας στις αυτοαπασχολούμενες ελεύθερες επαγγελματίες και αγρότισσες, από τους 4 στους 9 μήνες. Καθιερώνουμε άδεια μητρότητας σε αυτοαπασχολούμενες, ελεύθερες επαγγελματίες και αγρότισσες. Διασφαλίζουμε δωρεάν ένταξη όλων των παιδιών στους βρεφονηπιακούς σταθμούς. Διπλασιάζουμε την επιδότηση ενοικίου σε νέες νέους 25-44 ετών. Δημιουργούμε Τράπεζα Στέγης για τη χορήγηση οικονομικά προσιτής κατοικίας σε νέα ζευγάρια.  Απαγορεύουμε το Airbnb σε Νομικά Πρόσωπα. Διπλασιάζουμε το επίδομα ενοικίου και διευρύνουμε τα κριτήρια ένταξης. Απλοποιούμε τη διαδικασία πολιτογράφησης στη βάση ευρωπαϊκών προτύπων, γιατί έτσι θα γίνουμε Ευρώπη, με στόχο τη ταχύτερη και δίκαιη απόδοση ιθαγένειας σε χιλιάδες ανθρώπους που ζουν και εργάζονται για δεκαετίες στη χώρα μας. 

Άρθρο 9ο: Ενισχύουμε αποφασιστικά τον πολιτισμό και τους ανθρώπους της πολιτιστικής δημιουργίας. Θωρακίζουμε τον δημόσιο χαρακτήρα της πολιτιστικής κληρονομιάς. Καταργούμε το ΠΔ 85/2022 και εντάσσουμε τις καλλιτεχνικές ειδικότητες στη βαθμίδα Τεχνολογικής Εκπαίδευσης, δια νόμου.  Ενισχύουμε και αναπτύσσουμε τη καλλιτεχνική εκπαίδευσης για τις παραστατικές τέχνες, ιδρύοντας Ανώτατη Σχολή Παραστατικών Τεχνών και ενισχύοντας ήδη υπάρχοντα πανεπιστημιακά τμήματα. Διαβαθμίζουμε τους τίτλους σπουδών της καλλιτεχνικής εκπαίδευσης (μουσικής, χορού, θεάτρου, κινηματογράφου) σε βαθμίδα αντίστοιχη με αυτή της Τεχνολογικής Εκπαίδευσης. Όλα αυτά ήταν αιτήματα ενός πολύ σημαντικού κινήματος που είδαμε από τους ανθρώπους της Τέχνης και του Πολιτισμού, που γέμισαν πολύχρωμα τους δρόμους των μεγάλων πόλεων όλο το προηγούμενο διάστημα. Κι εμείς ανταποκρινόμαστε σ’ αυτά τα αιτήματα και τα κάνουμε πράξη. 

Άρθρο 10ο: Στηρίζουμε τα άτομα με αναπηρία. Διότι αλλιώς δεν μπορεί να υπάρξει δικαιοσύνη παντού, δικαιοσύνη για όλους και για όλες.  Αυξάνουμε τη δαπάνη των επιδομάτων αναπηρίας κατά 20%, ανεξαρτήτως ηλικιακών κριτηρίων, με άρση των υφιστάμενων αδικιών σε κατηγορίες ανάπηρων ατόμων. Μεταρρυθμίζουμε ριζικά το σύστημα διάγνωσης και πιστοποίησης, με ενίσχυση των ΚΕΠΑ και στελέχωση των Κέντρων αυτών και με ειδικότητες κοινωνικών ειδικοτήτων. Εξασφαλίζουμε προσβασιμότητα σε όλα τα κτίρια δημόσιας χρήσης μέσα στα τρία επόμενα χρόνια. Και αυτό είναι δέσμευση. Όλα τα δημόσια κτίρια θα έχουν προσβασιμότητα. Εκπονούμε και εφαρμόζουμε, σε συνεργασία με την Τοπική Αυτοδιοίκηση, ένα πιλοτικό πρόγραμμα 20 πλήρως προσβάσιμων γειτονιών. Εξασφαλίζουμε προσωπικό βοηθού ή φροντιστή για 70.000 άτομα, ανάλογα με τις ανάγκες του ανάπηρου ατόμου, ακόμη και σε 24ωρη βάση.

Άρθρο 11ο: Μεταρρυθμίζουμε το κράτος, για περισσότερη αξιοκρατία, λογοδοσία, δικαιοσύνη. Καταργούμε τον νόμο –ανέκδοτο είναι αυτό, αλλά ας το πω έτσι- του επιτελικού κράτους. Ποιου επιτελικού κράτους; Δεν υπήρξε ποτέ επιτελικό κράτος! Καταργούμε λοιπόν αυτό τον νόμο-ανέκδοτο. Καμία θέση πάγιας διοικητικής ιεραρχίας δεν καταλαμβάνεται από μετακλητό υπάλληλο. Ενισχύουμε τον ΑΣΕΠ: Το σύνολο των προσλήψεων γίνεται υπό την εποπτεία του ΑΣΕΠ. Θεσμοθετούμε Διαύγεια για τη παρακολούθηση των τεχνικών έργων και Ψηφιακό Μητρώο για όλες τις δημόσιες υποδομές. Μετά το τραγικό δυστύχημα των Τεμπών, οφείλουμε να πάμε σ’ αυτή τη μεταρρύθμιση που θα διασφαλίσουμε την προοπτική της ασφάλειας για όλα τα δημόσια έργα.  Μεταρρυθμίζουμε τη λειτουργία και το θεσμικό πλαίσιο της Ελληνικής Αστυνομίας με στόχο την αποτελεσματική αντιμετώπιση του εγκλήματος. Η Ελληνική Αστυνομία από δω και στο εξής θα καταπολεμά την Greek Mafia, δεν θα συνεργάζεται με τη Greek Mafia. Επαναφέρουμε την ΕΥΠ στο υπουργείο Προστασίας του Πολίτη. Καταργούμε τη τροπολογία που δεν επιτρέπει τη γνωστοποίηση παρακολούθησης από την ΕΥΠ μετά την ολοκλήρωσή της. Ορίζουμε νομοθετικά τον ορισμό της εθνικής ασφάλειας. Διότι πρέπει η Ελλάδα να γίνει ένα κράτος δικαίου, ευρωπαϊκό. Ευρωπαϊκό κράτος δικαίου. Να μην ξαναζήσουμε ποτέ αυτή την κατάχρηση εξουσίας, αυτή την κατάπτωση την ηθική, αυτή την καταστρατήγηση των δημοκρατικών αξιών που ζήσαμε με τις παρακολουθήσεις τις παράνομες από την κυβέρνηση Μητσοτάκη. 

Καταργούμε όλες τις ποινικές ασυλίες. Διότι όλοι οι πολίτες πρέπει να είναι ίσοι απέναντι στον νόμο. Καταργούμε τις δυσμενείς διατάξεις του ν.4800/2021 για την υποχρεωτική συνεπιμέλεια και εκσυγχρονίζουμε το οικογενειακό δίκαιο. Και, εκσυγχρονίζουμε το οικογενειακό δίκαιο, το οποίο σημαίνει, μεταξύ άλλων, ότι θεσμοθετούμε τον γάμο για όλα τα ζευγάρια. 

Φίλες και φίλοι, σας παρουσίασα όσο πιο σύντομα και συνοπτικά ήταν δυνατόν, αυτό που εμείς ονομάζουμε Συμβόλαιο Αλλαγής, αυτό που εμείς προτείνουμε στον ελληνικό λαό και θέλουμε να συνάψουμε μαζί του στις εκλογές της 21ης Μαΐου. Για να γίνει αυτό το Συμβόλαιο στις 22 Μαΐου, καταστατικός χάρτης και θεμέλιο για το κοινό πρόγραμμα προοδευτικής διακυβέρνησης. Οι πολιτικοί μας αντίπαλοι, η Νέα Δημοκρατία, έσπευσε να κοστολογήσει απαγορευτικά τις δεσμεύσεις μας πριν καν τις ακούσει. Το συνηθίζουν αυτό. Το πρόγραμμα που είχαμε παρουσιάσει στη ΔΕΘ, το είχαν κοστολογήσει 25 δισ. Τέσσερις μήνες μετά, το ίδιο πρόγραμμα το κοστολόγησαν 45 δισ. Προχθές, το κοστολόγησαν 85. Βγήκε ο πρωθυπουργός χτες το πρωί, είπε είναι 70. Έχουν χάσει τον μπούσουλα στο μέτρημα. Η αλήθεια είναι ότι οτιδήποτε μυρίζει έστω κι από μακριά δικαιοσύνη και στήριξη των πολλών, γι' αυτούς που μας κυβερνάνε, είναι ακριβό. Οτιδήποτε επιχειρεί να ακυρώσει το πάρτι των συμφερόντων, το πάρτι των κομματικών αξιωματούχων, είναι γι' αυτούς ανεφάρμοστο. Ενώ ό,τι ευνοεί τη διαφθορά και θεσμοθετεί την ασυδοσία των λίγων, είναι ρεαλιστικό.
 
Θέλω λοιπόν κλείνοντας, να τους καθησυχάσω. Οι δεσμεύσεις μας κοστίζουν πολύ λιγότερο από ό,τι κόστισαν οι απευθείας αναθέσεις τους όλο το προηγούμενο διάστημα. Είναι μέτρα που θα αναζωογονήσουν την οικονομία, είναι μέτρα που θα δώσουν ανάσα στην κοινωνία, είναι μέτρα που θα ενισχύσουν την κοινωνική συνοχή. Γιατί η «Δικαιοσύνη παντού» δεν είναι μόνο ηθικός κανόνας για μας. Είναι και κίνητρο, μέσο, επιταχυντής της ανάπτυξης. Το Συμβόλαιο Αλλαγής θέλουμε να είναι και είναι Συμβόλαιο με την κοινωνία. Την κοινωνία καλούμε να το προσυπογράψει στις 21 Μαΐου. Και θα το προσυπογράψει. Κόντρα σε κάθε ψέμα, σε κάθε συκοφαντία, σε κάθε προπαγάνδα, σε κάθε εκβιασμό και σε κάθε εκφοβισμό. Θα το προσυπογράψει και θα μετατρέψει με τη στήριξη και την ψήφο της, το Συμβόλαιο Αλλαγής σε Συμβόλαιο νίκης, στις εκλογές της 21ης του Μάη.  Σας καλώ λοιπόν όλες και όλους να συνυπογράψουμε σήμερα αυτό το Συμβόλαιο και να δώσουμε τη μάχη. Να δώσουμε τη μάχη σπίτι το σπίτι, ψήφο την ψήφο ώστε η μεγάλη αλλαγή να γίνει πράξη, με τη νίκη του ΣΥΡΙΖΑ. Να πάρουμε ισχυρή εντολή. Όχι απλά πρωτιάς. Ισχυρή εντολή. Για να φέρουμε την αλλαγή στη ζωή και στην καθημερινότητα των ανθρώπων. Αυτός είναι ο στόχος μας, αυτό είναι το όραμά μας. Ξέρουμε, μπορούμε, θα τα καταφέρουμε!  Να είστε καλά. Καλή δύναμη και με τη νίκη! Σας ευχαριστώ. 
