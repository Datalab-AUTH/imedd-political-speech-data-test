Πολίτες του Πειραιά σας ευχαριστώ θερμά γι` αυτή τη συγκλονιστική υποδοχή. Ένα πολύ μεγάλο ευχαριστώ από τα βάθη της καρδιάς μου γι` αυτή την αγάπη, γι` αυτή τη δύναμη που μου δίνετε, γι` αυτή τη δύναμη που μας δίνετε. Διότι όπου βρεθούμε και όπου σταθούμε αυτές τις μέρες, ένα συναίσθημα μεγάλο βγαίνει από τους απλούς καθημερινούς ανθρώπους: Ως Εδώ! Ως εδώ πια..!Ως εδώ πια, με την εξαπάτηση. Ως εδώ, με τη στοχοποίηση. Ως εδώ, με την αδιαφορία. Ως εδώ, με την αλαζονεία. Ως εδώ, με την οικογενειοκρατία. Ως εδώ, με την αισχροκέρδεια. Ως εδώ, με την αδικία.Έρχεται η ώρα ο ελληνικός λαός με την ψήφο του να βάλει ένα τέλος σε αυτή την τετραετία της εξαπάτησης, της αδιαφορίας, της αλαζονείας και της στοχοποίησης των απλών καθημερινών ανθρώπων.

Θέλω να σας πω με πολύ μεγάλη ειλικρίνεια ότι είμαι πάρα πολύ περήφανος, χαρούμενος, αισθάνομαι μεγάλη τιμή που αυτή τη μεγάλη μάχη θα τη δώσω για πρώτη φορά ως υποψήφιος εδώ στην περιφέρεια του Πειραιά.Ο Πειραιάς είναι η πόλη των μεγάλων κοινωνικών αγώνων, ο Πειραιάς είναι η μεγάλη εργατούπολη, το πρώτο λιμάνι της χώρας μας. Σε αυτό εδώ τον τόπο, σε αυτή εδώ την πόλη, ολοκληρώθηκε στο Δημοτικό σας Θέατρο το 1ο Πανελλαδικό Εργατικό Συνέδριο, το Συνέδριο της ΓΣΕΕ το 1918. Εδώ ιδρύθηκε το Σοσιαλιστικό Εργατικό Κόμμα, εδώ έγιναν μεγάλοι αγώνες του λαού μας με την εργατική τάξη στην πρώτη γραμμή, αλλά και με την εξωστρεφή μικρομεσαία επιχειρηματικότητα. Εδώ τα δύσκολα χρόνια της κατοχής οι Πειραιώτες έδωσαν στην πρώτη γραμμή τη μάχη για τη λευτεριά και την προκοπή του λαού μας.Εδώ δέθηκε τ` ατσάλι, γιατί λένε ο Πειραιάς είναι -και όντως είναι- η πόλη του θαύματος της ναυτιλίας, αλλά αυτό το θαύμα έγινε γιατί κάποιοι άνθρωποι δένανε τ` ατσάλι στα μηχανουργεία και στα καρνάγια, οι εργαζόμενοι, οι άνθρωποι του μόχθου, οι άνθρωποι της δημιουργίας.

Γι` αυτό είναι μεγάλη τιμή για εμένα να δίνω μαζί με εσάς αυτή τη μάχη. Ο Πειραιάς στην πρώτη γραμμή των αγώνων πάντα, στην πρώτη γραμμή και σήμερα των αγώνων για Δικαιοσύνη και για την αλλαγή, που τόσο ανάγκη έχει ο τόπος.Και θα δώσουμε το μήνυμα της νίκης και από τη συγκέντρωσή μας τη σημερινή και μέσα από την προσπάθειά μας μέχρι τις κάλπες για να είμαστε πρώτο κόμμα και στον Πειραιά και σε όλη την Ελλάδα, γιατί αυτό θα ανοίξει το δρόμο για τη συγκρότηση προοδευτικής κυβέρνησης την επόμενη των εκλογών.

Θέλω πολίτες του Πειραιά σήμερα να πω δυο λόγια από καρδιάς για το πώς αντιλαμβάνομαι αυτή την κρίσιμη εκλογική συγκυρία, γι` αυτή την κρίσιμη εκλογική μάχη για τον αγώνα που δίνουμε, για την προσπάθεια που κάνουμε να αλλάξουν τα πράγματα.Διότι τέσσερα χρόνια τώρα -άκουσα μια λέξη εδώ : «συμφορά»- η κυβέρνηση του κ. Μητσοτάκη απέτυχε σε όλα τα κρίσιμα που ήρθε να αντιμετωπίσει. Απέτυχε στην πανδημία με βαρύ φόρο αίματος. 37.000 συμπολίτες μας χάθηκαν, το Εθνικό Σύστημα Υγείας καταρρακώθηκε, έχουμε τους χειρότερους δείκτες σε όλη την Ευρώπη σε απώλειες ανθρώπων αναλογικά με τον πληθυσμό μας.

Απέτυχε να αντιμετωπίσει και παταγωδώς μάλιστα την ενεργειακή κρίση. Είμαστε η χώρα με την ακριβότερη τιμή ρεύματος στην Ευρώπη, είμαστε η χώρα με την ακριβότερη τιμή βενζίνης στην Ευρώπη. Απέτυχε να αντιμετωπίσει την πληθωριστική κρίση- για δεύτερη χρονιά οι τιμές στα σούπερ μάρκετ είναι απαγορευτικές- ο πληθωρισμός στα τρόφιμα είναι στο 14%.Διεύρυνε τις ανισότητες, στοχοποίησε τους ανθρώπους της εργασίας καταργώντας θεσμούς οι οποίοι συμβάδιζαν πάντοτε με τους ανθρώπους της δουλειάς και του μόχθου. Έδωσε τη δυνατότητα να υπάρχουν απλήρωτες υπερωρίες, κατάργησε στην πράξη το 8ωρο.Στοχοποίησε τους νέους ανθρώπους, στην αρχή λέγοντας ότι αυτοί είναι υπεύθυνοι για τη διάδοση του κορωνοϊού, βάζοντας φραγμούς στην πρόσβασή τους στην Τριτοβάθμια Εκπαίδευση στα πανεπιστήμια με την ελάχιστη βάση εισαγωγής, βάζοντάς τους εμπόδια στη δουλειά με την ελαστικοποίηση της εργασίας, κάνοντας αδύνατο να μπορούν να εκπληρώσουν τα όνειρά τους σε αυτό τον τόπο.

Εξαπάτησε και στοχοποίησε τη μεγάλη πλειοψηφία του ελληνικού λαού αυτή η κυβέρνηση. Εξαπάτησε τη μεσαία τάξη, θυμάστε τι έλεγε ο κ. Μητσοτάκης το 2019 διεκδικώντας να γίνει Πρωθυπουργός; Ότι θα στηρίξει τη μεσαία τάξη. Και σήμερα η μεσαία τάξη είναι αυτή η οποία για να επιβιώσει χρειάζεται κουπόνια. Κουπόνια για να πάει στο σούπερ μάρκετ, κουπόνια για να πάει στο βενζινάδικο να βάλει βενζίνη, κουπόνια για να πληρώσει το ρεύμα. Όλη μας η ζωή έχει γίνει ένα pass. Pass-παντού, αλλά πουθενά δεν πας!Και ήρθε η ώρα να πούμε και στον Μητσοτάκη ένα «πας».Ήρθε η ώρα σπίτι σου να πας!

Την ίδια στιγμή όμως, φίλες και φίλοι, που στοχοποίησε τους νέους ανθρώπους και τους εργαζόμενους, την ίδια στιγμή που εξαπάτησε τη μεσαία τάξη, την ίδια στιγμή που εξαπάτησε τους απόμαχους της δουλειάς τους συνταξιούχους, που έλεγε ότι θα τους στηρίξει και κατήργησε τη 13η σύνταξη -τότε έλεγε είναι ψίχουλα αλλά την κατήργησε -δεν δίνει τα αναδρομικά παρ` ότι είναι απόφαση του Συμβουλίου της Επικρατείας. Συνολικά 7 δις ευρώ στο σύνολο της τετραετίας λιγότερα στις τσέπες των συνταξιούχων.

Αυτή η κυβέρνηση που εξαπάτησε και στοχοποίησε και που έκανε τη μεγάλη πλειοψηφία των νοικοκυριών την 3η εβδομάδα να μην έχει τη δυνατότητα να πληρώσει τους λογαριασμούς και να βγει έξω από το σπίτι γιατί σώνεται το εισόδημα, ευνόησε προκλητικά κάποιους λίγους και ισχυρούς.Διότι την ίδια στιγμή που δεν υπάρχει εισόδημα, 15 μεγάλες επιχειρήσεις εισηγμένες στο Χρηματιστήριο Αθηνών βλέπουν ρεκόρ κερδοφορίας της τελευταίας 20ετίας με πάνω από 1 δις η κάθε μια κέρδη. Αυτό είναι που λέμε ότι η ζωή μας έχει γίνει άδικη και σε αυτή την αδικία πρέπει να βάλουμε ένα τέλος.Δεν γίνεται οι ισχυροί να γίνονται ισχυρότεροι, οι μεσαίοι να γίνονται φτωχοί και οι φτωχοί να γίνονται φτωχότεροι. Διότι αυτό έγινε τα τέσσερα αυτά χρόνια.

Τι άλλο έγινε τα τέσσερα αυτά χρόνια; Τα τέσσερα αυτά χρόνια είδαμε να καταρρακώνεται το κράτος Δικαίου και κάθε έννοια κράτους Δικαίου με τις παράνομες παρακολουθήσεις στο γραφείο του Πρωθυπουργού από τον ανιψιό του Πρωθυπουργού, με τις παράνομες υποκλοπές. Και είδαμε να μην διστάζουν σε τίποτα.Καμία άλλη κυβέρνηση δεν έχει συμπεριφερθεί με αυτό τον τρόπο να χειραγωγούν τη Δικαιοσύνη, να θέλουν να διαμορφώσουν ακόμη και το πλαίσιο της εκλογικής αναμέτρησης ποια κόμματα θα συμμετάσχουν και ποια όχι από τη δεξιά πολυκατοικία, δήθεν στο όνομα του αποκλεισμού του Κασιδιάρη, τον οποίο τον άφηναν τρία χρόνια να κάνει καμπάνια εκλογική μέσα από τη φυλακή.

Βγήκε όμως χτες μια απόφαση του Ευρωπαϊκού Κοινοβουλίου, μια απόφαση που αποτελεί κόλαφο για τη χώρα και για τον κ. Μητσοτάκη. Διότι με τεράστια πλειοψηφία το Ευρωπαϊκό Κοινοβούλιο αποφάσισε ότι η Ελλάδα δυστυχώς απομακρύνεται από την Ευρώπη, από το κράτος Δικαίου της Ευρώπης.Αποφάσισε ότι ο κ. Μητσοτάκης είναι ένας ηγέτης συνώνυμο, ταυτόσημο με τον Όρμπαν της Ουγγαρίας, είναι ένας ηγέτης που έχει απαξιώσει το κράτος Δικαίου στην Ελλάδα και κάνει συστάσεις το Ευρωπαϊκό Κοινοβούλιο να αποκατασταθεί η νομιμότητα, η δημοκρατία, το κράτος Δικαίου, να δοθεί ανάσα στις ανεξάρτητες Αρχές και να σταματήσει η ΕΥΠ να παρακολουθεί τους πολίτες και κυρίως τους πολιτικούς αντιπάλους του Πρωθυπουργού.Αυτή η απόφαση κόλαφος είναι μια απόφαση που θα συνοδεύει για πάντα τον κ. Μητσοτάκη.

Και αναρωτιέμαι σήμερα εγώ: αν μετά απ` όλα όσα έκαναν τέσσερα χρόνια δοθεί η δυνατότητα να ξανακυβερνήσουν, πως ακριβώς θα συμπεριφερθούν; Τι χειρότερο θα κάνουν σε αυτό τον τόπο;Γι` αυτό, φίλες και φίλοι, γι` αυτό πολίτες του Πειραιά, οι εκλογές της 21ης του Μάη δεν είναι εκλογές χαλαρής ψήφου, είναι εκλογές που θα κρίνουν τα επόμενα τέσσερα χρόνια της ζωής μας. Είναι εκλογές που είτε θα δώσουν μια προοπτική ελπίδας, διεξόδου, ανάσας, είτε στο όνομα μιας χαλαρής ψήφου θα δώσουν τη δυνατότητα σε αυτούς που εγκλημάτησαν απέναντι στην ίδια τη Δημοκρατία, να συνεχίσουν να εγκληματούν.

Πολίτες του Πειραιά είμαι βέβαιος ότι η συντριπτική πλειοψηφία του ελληνικού λαού δεν επιθυμεί να συνεχιστεί αυτή η κατάσταση που επικρατεί αυτά τα τέσσερα χρόνια. Είμαι βέβαιος ότι οι πολλοί θέλουν την αλλαγή, θέλουν μια αλλαγή πάνω απ` όλα στη ζωή τους και στην κυβέρνηση αλλά και στη ζωή τους, ανάσα, προοπτική.Και αυτή την αλλαγή υπάρχει ένας μόνο τρόπος να την κάνουμε πράξη: με την ψήφο μας στις 21 του Μάη με τον ΣΥΡΙΖΑ πρώτο κόμμα στις εκλογές, που θα ανοίξει το δρόμο για τη συγκρότηση προοδευτικής κυβέρνησης.Πριν από λίγες μέρες δώσαμε στη δημοσιότητα αυτό που ονομάσαμε «Συμβόλαιο για την Αλλαγή», 11 άρθρα που αφορούν τη ζωή μας πάνω απ` όλα, αφορούν το μέλλον της χώρας και είναι ταυτόχρονα μια πρόταση προς όλους τους δημοκρατικούς, προοδευτικούς πολίτες να ξέρουν στις 21 του μηνός όταν ψηφίζουν ΣΥΡΙΖΑ -Προοδευτική Συμμαχία τι ακριβώς ψηφίζουν. Αλλά είναι και μια πρόταση προς όλες τις προοδευτικές δυνάμεις του τόπου να αναλογιστούν ότι παρά τις διαφορές που έχουμε, πραγματικά έχουμε, το κρίσιμο είναι αν αυτή η κυβέρνηση, αυτή η κυβέρνηση που συρρίκνωσε τα δικαιώματα της μεγάλης πλειοψηφίας της κοινωνικής, που καταρράκωσε το κράτος Δικαίου, δημιούργησε συνθήκες τρομακτικών ανισοτήτων, θα συνεχίσει με τη δική μας ανοχή, τη δική μας αδυναμία να βρούμε ένα πλαίσιο συνεννόησης να κυβερνά.

Διότι για μας η απλή αναλογική δεν είναι ένα σύστημα εκλογικό, το οποίο το φέραμε, το θεσπίσαμε μονάχα για να έχουμε την ισοτιμία της ψήφου, βεβαίως και γι` αυτό. Αλλά το θεσπίσαμε, για να υπάρχει η δυνατότητα όλοι να αναλαμβάνουν την ευθύνη που τους αναλογεί, για το πώς θα κυβερνηθεί η χώρα την επόμενη μέρα.Ο κ. Μητσοτάκης λέει ότι δεν θα αξιοποιήσει την απλή αναλογική, προσωπικά δεν το πιστεύω. Αν έρθει έστω και με μισή μονάδα πρώτος στην εκλογική αυτή μάχη, είναι βέβαιο ότι θα προσπαθήσει να φτιάξει με κάθε τρόπο κυβέρνηση, είτε με πιέσεις, είτε με εκβιασμούς, είτε με αποστασίες, όπως πολύ καλά γνωρίζει να κάνει αυτή η οικογένεια. Έχει παράδοση!Ο μόνος τρόπος για να ματαιώσουμε αυτό τον σχεδιασμό είναι η ψήφος στο ΣΥΡΙΖΑ. Πρώτος ο ΣΥΡΙΖΑ και θα ανοίξει ο δρόμος για την κυβέρνηση προοδευτικής συνεργασίας.

Θέλω όμως να απευθυνθώ και στις άλλες δυνάμεις τις προοδευτικές, κυρίως στο ΠΑΣΟΚ και στο ΚΚΕ. Θέλω να απευθυνθώ, διότι καταλαβαίνω ότι αυτές οι μέρες είναι μέρες ανταγωνισμού, αλλά δεν είναι δυνατό να επιλέγουμε μια ανιστόρητη τακτική, διμέτωπου και εξίσωσης.Δεν είναι δυνατό να επαναλαμβάνονται λάθη του παρελθόντος που τόσο στοίχησαν στην χώρα, στην κοινωνία και στο λαϊκό κίνημα, της λογικής «τι Πλαστήρας, τι Παπάγος». Και αν κάποιος μπορεί να σώσει τον λαό, αυτό είναι η ενότητα. Η ενότητα των προοδευτικών δημοκρατικών δυνάμεων.

Και θέλω να απευθυνθώ και προς τον κ.Ανδρουλάκη που επιμένει σε ένα ανιστόρητο διμέτωπο, την ίδια στιγμή που μας λέει μάλιστα ότι είναι ο αποκλειστικός ιδιοκτήτης και κληρονόμος της παρακαταθήκης του Ανδρέα Παπανδρέου. Όμως ο Παπανδρέου δεν είχε ποτέ διμέτωπο, είχε ένα μέτωπο: τη Δεξιά. Έτσι κι εμείς, έχουμε ένα μέτωπο τη χειρότερη Δεξιά κυβέρνηση από τη μεταπολίτευση και μετά, την κυβέρνηση του κ. Μητσοτάκη.Καλούμε τους προοδευτικούς πολίτες να αναλογιστούν πόσο κρίσιμη είναι αυτή η αναμέτρηση και πόσο σημαντικό είναι ο ΣΥΡΙΖΑ να κατακτήσει την πρώτη θέση, παρά το ότι έχουμε απλή αναλογική. Διότι μόνο έτσι θα δοθεί η δυνατότητα να γυρίσουμε σελίδα και να προχωρήσουμε στην προοπτική μιας κυβέρνηση προοδευτικής συνεργασίας, που θα φέρει την αλλαγή στη ζωή μας.

Το πρόγραμμά μας είναι ένα πρόγραμμα 11 σημείων, αλλά εγώ θέλω να κρατήσετε στο μυαλό σας τέσσερα βασικά. Ψηφίζοντας ΣΥΡΙΖΑ-Προοδευτική Συμμαχία ψηφίζετε για αύξηση μισθών,μείωση τιμών,ρύθμιση χρεών και για ένα δίκαιο αποτελεσματικό κράτος δίπλα στον πολίτη.Επιτρέψτε μου να πω δυο λόγια όμως γι` αυτό το δίκαιο και αποτελεσματικό κράτος δίπλα στον πολίτη. Να πω δυο λόγια διότι θαρρώ πως το χειρότερο που έχει συμβεί αυτά τα χρόνια είναι ότι απαξιώθηκε το Εθνικό Σύστημα Υγείας, απαξιώθηκαν τα πανεπιστήμια και τα σχολεία μας και νομίζω ότι ένα ακόμη χειρότερο που έχει συμβεί είναι ότι ξαναγυρίσαμε στις εποχές του κράτους λάφυρο, του γαλάζιου κράτους.Εφόρμησαν σε αυτό το κράτος ως γαλάζιες ακρίδες. Διπλασίασαν τους μετακλητούς υπαλλήλους, έβαλαν δικούς τους ανθρώπους σε όλες τις ΔΕΚΟ, διπλασίασαν τους μισθούς, έδιναν bonus εκατομμυρίων στους εαυτούς τους. Έφτασαν στο σημείο αξιοποιώντας τη συνθήκη της πανδημίας να δώσουν πάνω από 10 δις ευρώ σε απευθείας αναθέσεις και κλειστούς διαγωνισμούς σε εταιρείες που έφτιαχναν τρεις μέρες πριν το διαγωνισμό.

Φτάσαμε όμως δυστυχώς σε μια τραγική εξέλιξη, η οποία ανέδειξε όλο αυτό το έγκλημα απέναντι στο κράτος: το τραγικό δυστύχημα των Τεμπών με τους 57 νεκρούς. Για το οποίο οφείλεται κατά κύριο λόγο η επιλογή της κυβέρνησης Μητσοτάκη να απαξιώσει το σιδηρόδρομο, να προχωρήσει σε ιδιωτικοποίηση του σιδηροδρομικού έργου και βεβαίως στην επιλογή τους ακόμη και σε αυτή την κρίσιμη για τη ζωή ανθρώπων θέση του σταθμάρχη, να βάλουν ένα κομματικό ρουσφέτι. Έναν άνθρωπο ανεκπαίδευτο, ανειδίκευτο και χωρίς προϋπηρεσία.Είπαν ένα σωρό ψέματα. Είπαν ότι δήθεν έφταιγε η κυβέρνηση που ήταν τέσσερα χρόνια πριν, είπαν ότι δήθεν αυτές οι απαρχαιωμένες κονσόλες στη Λάρισα ήταν τηλεδιοίκηση, ενώ η τηλεδιοίκηση κάηκε το 2019 μετά τις εκλογές και κανένας τους δεν έσπευσε να την αντικαταστήσει.Είπαν ένα σωρό ψέματα για να γλιτώσουν την ευθύνη. Διότι βασικό χαρακτηριστικό του κ. Μητσοτάκη πέρα από το ότι δεν νοιάζεται, είναι ότι είναι και ο Πρωθυπουργός της μη ευθύνης. 10 εκατομμύρια ατομικές ευθύνες υπήρχαν στην πανδημία, μονάχα η ευθύνη του Πρωθυπουργού έλειπε. Τα ίδια ακριβώς επιχείρησε να κάνει και στην τραγική υπόθεση των Τεμπών.

Γιατί τα λέω αυτά όμως και τα θυμίζω; Γιατί δέκα μέρες πριν, μετά τα Τέμπη, έκαναν κάτι χειρότερο για να αποδείξουν πως αντιλαμβάνονται ως δική τους ιδιοκτησία το κράτος. Προχώρησαν σε διορισμό εκτός ΑΣΕΠ, στον ΟΣΕ! Τέκνον αρχισυνδικαλιστών της ΔΑΚΕ.Αυτή είναι η αντίληψή τους για το κράτος. Πιστεύουν ότι το κράτος τους ανήκει. Εμείς είμαστε οι μόνοι που μπορούμε να αλλάξουμε αυτό το κράτος γιατί πιστεύουμε ότι το κράτος ανήκει στον λαό και οφείλει να υπηρετεί τον λαό και όχι τα ιδιοτελή συμφέροντα μιας κομματικής νομενκλατούρας, που εκάστοτε θα κυβερνά.

Τις τελευταίες μέρες όμως ο κ. Μητσοτάκης αναλώνεται είτε σε μια προπαγάνδα μαύρη που θαρρείς και απευθύνεται σε αδαείς, σε ανθρώπους χωρίς μνήμη, θέλει να μας πείσει ότι αν έρθει ο ΣΥΡΙΖΑ θα δούμε να έρχονται συμφορές τραγικές στον τόπο .Ο ΣΥΡΙΖΑ, που έβγαλε τη χώρα από τα Μνημόνια, ο ΣΥΡΙΖΑ που κατάφερε να κρατήσει τη χώρα στις αγορές, ο ΣΥΡΙΖΑ που κατάφερε να αφήσει 37 δις στα δημόσια ταμεία, κατά τον κ. Μητσοτάκη είναι το κόμμα που αν έρθει, θα μας βγάλει από το ευρώ και θα μας χρεοκοπήσει.Ξεχνάει άραγε ο ελληνικός λαός ποιο ήταν το κόμμα, η παράταξη που χρεοκόπησε δυο φορές την οικονομία και τη χώρα, μία το 2009 αφήνοντας έλλειμμα 15% και μία το 2015 όταν μας άφησαν άδεια ταμεία, κατεστραμμένα τα δημόσια οικονομικά;Δεν θα ακολουθήσουμε αυτή τη μαύρη προπαγάνδα. Δεν θα ακολουθήσουμε αυτή τη λογική, τη λογική που από τη μια θεωρεί τους ανθρώπους κουτούς, από την άλλη τους περιφρονεί και δίνει 150 € στους νέους ανθρώπους για να πάνε να τον ψηφίσουν.Οι 18ρηδες έχουν πάρει τις αποφάσεις τους και όσο κάνει τέτοια, χειρότερα θα αντιδράσουν απέναντι στη λογική της περιφρόνησης!Το είπα χτες αυτό για το σφηνάκι, μην το επαναλάβω. Ήταν ωραίο!

Θέλω όμως να πω και κάτι ακόμη εδώ, διότι δεν είναι μονάχα η μαύρη προπαγάνδα, που πραγματικά ευτελίζει τον πολιτικό διάλογο. Είναι και η προσπάθεια που επιχειρούν να κάνουν αυτές τις μέρες για να πείσουν τον ελληνικό λαό ότι το πρόγραμμα του ΣΥΡΙΖΑ τάχα κοστίζει… πόσο είπαν; Στην αρχή το κοστολόγησαν 24 δις, μετά είπαν ότι είναι 45 δις, μετά έφτασαν στα 80 δις. Μέχρι τις εκλογές μπορούν να φτάσουν και στα 180 δις, να είστε σίγουροι.Θέλω όμως να ρωτήσω πόσο στα αλήθεια κοστίζει το πρόγραμμα που εφάρμοσε τέσσερα χρόνια, ο κ. Μητσοτάκης; Πόσο κοστίζει η διάλυση του Εθνικού Συστήματος Υγείας σε ανθρώπινες ζωές; Πόσο κοστίζει η απαξίωση του ΟΣΕ, σε ανθρώπινες ζωές; Πόσο κοστίζει η συρρίκνωση των εργασιακών δικαιωμάτων, σε ζωές; Πόσο κοστίζει η απαξίωση των νέων ανθρώπων, που δεν μπορούν να ονειρευτούν σε αυτό τον τόπο και φεύγουν μετανάστες στο εξωτερικό;Πόσο κοστίζουν όλα αυτά;

Εμείς από την άλλη μεριά, θέλω να είμαι ειλικρινής: το πρόγραμμά μας έχει κόστος, ναι, έχει κόστος. Θα κοστίσει ακριβά στα funds που δεν θα μπορέσουν να κερδοσκοπήσουν βγάζοντας στον πλειστηριασμό τα σπίτια της μεσαίας τάξης, των αδύναμων ανθρώπων.Ναι το πρόγραμμά μας θα κοστίσει ακριβά στις εταιρείες ενέργειας που έχουν βγάλει πάνω από 6 δις υπερκέρδη και θα κοπεί αυτό το πάρτι, θα σταματήσει. Θα κοστίσει το πρόγραμμά μας ναι, σε αυτούς τους εργοδότες που μαζεύουν τους εργαζόμενους δίπλα στους υπουργούς και τους απειλούν ότι αν δεν ψηφίσουν τη Νέα Δημοκρατία θα χάσουν τις απευθείας αναθέσεις, που ήταν πάνω από 10 δις. Ναι, θα κοστίσει σε κάποιους το πρόγραμμά μας αν εφαρμοστεί και θα εφαρμοστεί με τη στήριξη του ελληνικού λαού.

Θέλω αγαπητές φίλες και αγαπητοί φίλοι, πολίτες του Πειραιά να σας πω ότι μπαίνουμε σε αυτή την τελική ευθεία, σε αυτή τη δύσκολη και αποφασιστική μάχη και θέλω να μπούμε σε αυτή τη μάχη έχοντας στη συνείδησή μας ότι τη μάχη αυτή δεν θα την κερδίσει κανένας άλλος, παρά μονάχα εσείς. Όλοι εσείς.Όλοι εσείς, που πιστεύετε ότι μπορούμε να οικοδομήσουμε ένα καλύτερο αύριο για τον τόπο μας. Όλοι εσείς, που επιθυμείτε να σταματήσει αυτή η διευρυμένη αδικία, να ξαναφέρουμε τη δικαιοσύνη και την προκοπή. Να φέρουμε την αλλαγή. Και ξέρουμε και μπορούμε να φέρουμε την αλλαγή.Μας λένε κάποιοι «ζητάτε μια δεύτερη ευκαιρία». Τους απαντάμε: ζητάμε ΤΗΝ ευκαιρία να κυβερνήσουμε με βάση το πρόγραμμά μας. Διότι 4,5 χρόνια κυβερνήσαμε με εξαναγκασμούς όχι με το πρόγραμμά μας. Γι` αυτό λέμε ότι ναι, ξέρουμε γιατί μάθαμε και από τα λάθη μας. Και μπορούμε, γιατί τώρα δεν θα κυβερνήσουμε μαζί με την τρόικα, δεν θα συγκυβερνήσουμε με μνημόνια, αλλά θα κυβερνήσουμε μαζί με τον ελληνικό λαό για να προστατεύσουμε τα δικά του συμφέροντα, για να κάνουμε πράξη τα δικά του «θέλω».Το δίλημμα της κάλπης είναι φανερό ποιο είναι. Το δίλημμα της κάλπης είναι: αλλάζουμε ή συνεχίζουμε να βουλιάζουμε;

Θα μπορούμε να έχουμε τη δυνατότητα με αύξηση μισθών και μείωση τιμών να πάρουμε ανάσα ή θα συνεχίσει το σούπερ μάρκετ να είναι ένας εφιάλτης, για να κερδοσκοπούν κάποιοι λίγοι;Θα δούμε το επόμενο διάστημα στον τόπο μας τη μεγαλύτερη αναδιανομή περιουσίας από το 2ο παγκόσμιο πόλεμο και μετά, διότι 700.000 ακίνητα έχουν περάσει στα funds ή θα επιβάλλουμε, θα νομοθετήσουμε ένα πλαίσιο ρυθμίσεων με κούρεμα και με στήριξη του κράτους, προκειμένου όχι μόνο οι αδύναμοι, αλλά και η μεσαία τάξη να σώσει τις περιουσίες της, τα ακίνητα, την πρώτη κατοικία, την επαγγελματική στέγη, την αγροτική γη;Αυτά είναι τα μεγάλα διλήμματα της κάλπης που έχουμε μπροστά μας. Και αυτά τα διλήμματα θέλουμε να θέσουμε στη γνώση του ελληνικού λαού.

Πέρα από το πρόγραμμα των 11 σημείων να ξέρετε ότι έχουμε ετοιμάσει και μια πράξη νομοθετικού περιεχομένου. Για πότε; Για να κατατεθεί την πρώτη μέρα, πριν καν ανοίξει η Βουλή της συγκρότησης της προοδευτικής κυβέρνησης και αυτή η πράξη νομοθετικού περιεχομένου έχει τρεις πράγματα:Το πρώτο, είναι αυτό που σας είπα μόλις τώρα, δηλαδή ότι θα ακυρωθούν, θα ανασταλούν όλοι οι πλειστηριασμοί πρώτης κατοικίας στη χώρα μέχρι να θεσμοθετηθεί, να νομοθετηθεί το σχέδιο το οποίο παρουσιάσαμε πριν από λίγες μέρες και έχει και την υπογραφή μιας πολιτικού, που ταύτισε το όνομά της με την προστασία της πρώτης κατοικίας στα δύσκολα μνημονιακά χρόνια, της Λούκας Κατσέλη.Άρα η πράξη νομοθετικού περιεχομένου θα έχει ως πρώτο άρθρο και δεν θα ξαναδούμε εικόνες σαν αυτή την εικόνα που είδαμε προχθές του ανάπηρου 80χρονου στη Χαλκιδική που τον έβγαλαν έξω από το σπίτι του, επειδή ήταν εγγυητής δανείου του άνεργου γιου του. Τέτοιες εικόνες αναλγησίας δεν θα ξαναδούμε με προοδευτική κυβέρνηση.

Το δεύτερο άρθρο που έχει αυτή η πράξη νομοθετικού περιεχομένου θα είναι η μείωση του ΦΠΑ στον κατώτερο συντελεστή για τα τρόφιμα, ακόμη και σε μηδενικό συντελεστή για τα είδη βασικής ανάγκης, καθώς και η μείωση του Ειδικού Φόρου Κατανάλωσης στο κατώτερο επιτρεπτό επίπεδο που προβλέπει η Ευρωπαϊκή Ένωση.

Το τρίτο άρθρο της πράξης νομοθετικού περιεχομένου που έχουμε έτοιμη να καταθέσουμε πριν ακόμη αναλάβουμε καθήκοντα, είναι η κατάργηση της ελάχιστης βάσης εισαγωγής στα πανεπιστήμια, στην Τριτοβάθμια Εκπαίδευση για τα παιδιά που δίνουν πανελλαδικές εξετάσεις τούτη την ώρα.Διότι εμείς δεν θέλουμε τα παιδιά μας να γίνονται μια δεξαμενή για να μπορούν οι κολλεγιάρχες να έχουν πελατεία. Θέλουμε τα παιδιά που μπορούν να έχουν τη δυνατότητα να σπουδάσουν σε καλά δημόσια πανεπιστήμια. 60.000 παιδιά κόπηκαν τα τρία αυτά χρόνια. Θα σταματήσει εδώ αυτή η αιμορραγία.

Θέλουμε φίλες και φίλοι να έχετε στο νου σας ότι το σχέδιό μας είναι και ρεαλιστικό και κοστολογημένο. Είναι ένα σχέδιο το οποίο μπορεί να γίνει πράξη και να φέρει σημαντικές αλλαγές στη ζωή και στην καθημερινότητα των ανθρώπων.Απευθυνθείτε με αποφασιστικότητα όχι μονάχα στους προοδευτικούς και δημοκρατικούς πολίτες, διότι θαρρώ πως τούτη η κατάντια ούτε οι συντηρητικοί πολίτες μπορούν να την ανεχθούν. Και δεν είναι θέμα αν είναι κανείς δεξιός, αριστερός ή κεντρώος όταν απειλούν να του πάρουν το σπίτι, το βιός, την περιουσία. Δεν είναι θέμα αν είναι δεξιός, αριστερός ή κεντρώος όταν την 3η εβδομάδα δεν μπορεί να βγει από το σπίτι, διότι σώνεται το εισόδημα.Θέλουμε τούτη τη φορά να απευθυνθούμε σε όλες τις Ελληνίδες και σε όλους τους Έλληνες και να τους πούμε ότι ξέρουμε, μπορούμε να κάνουμε πράξη την αλλαγή που ονειρεύονται, την αλλαγή που έχουμε όλοι ανάγκη. Να προχωρήσουμε μπροστά με ενότητα, με αξιοπρέπεια, με περηφάνια, να ξαναφτιάξουμε την πατρίδα μας ,μια πατρίδα δικαιοσύνης και προκοπής.

Άρα, και κλείνω με αυτό, το δίλημμα της κάλπης τελικά είναι ένα: Μητσοτάκης ξανά ή Αλλαγή; Μητσοτάκης ξανά ή ΣΥΡΙΖΑ-Προοδευτική Συμμαχία; Πρώτος και με διαφορά, για να ανοίξει ο δρόμος για την αλλαγή.Είμαι βέβαιος η δική σας απάντηση, αλλά και της πλειοψηφίας στην κάλπη, θα είναι ΣΥΡΙΖΑ πρώτος, νίκη του ΣΥΡΙΖΑ, νίκη της Δημοκρατίας, νίκη του λαού μας για να ξαναφέρουμε τη δικαιοσύνη ξανά σε αυτό τον τόπο.Και νίκη του ΣΥΡΙΖΑ στον Πειραιά! Στόχος μας είναι προφανώς να είμαστε πρώτοι στον Πειραιά για να δώσουμε το μήνυμα της αλλαγής από την κάλπη της απλής αναλογικής.Να είστε καλά. Καλή δύναμη και καλούς αγώνες. Το βράδυ της 21ης του Μάη να πανηγυρίζει ο λαός μας, όχι τα καρτέλ, όχι οι ισχυροί, όχι τα συμφέροντα. Να πανηγυρίζει ο δημοκρατικός λαός του Πειραιά, ο δημοκρατικός λαός σε όλη την Ελλάδα.Καλή δύναμη και με τη νίκη.Γεια σας.