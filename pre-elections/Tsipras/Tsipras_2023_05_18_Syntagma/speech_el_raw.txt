Πολίτες της Αθήνας, η σημερινή μας συγκέντρωση, κρίνει την παράσταση νίκης. Είναι η μεγαλύτερη συγκέντρωση που έχουμε πραγματοποιήσει ποτέ στο Σύνταγμα! Σήμερα στο Σύνταγμα, χτυπάει η καρδιά της Δικαιοσύνης, της Δημοκρατίας, της Αλλαγής! Και είναι μήνυμα σε όλη την Ελλάδα, το μήνυμα που στέλνουμε σήμερα εδώ όλες και όλοι μαζί. Την Κυριακή στην Ελλάδα γυρίζει σελίδα. Την Κυριακή λέμε οριστικά τέλος στο καθεστώς της αδικίας, τέλος στο καθεστώς της αισχροκέρδειας, τέλος στο καθεστώς των ανισοτήτων! Την Κυριακή επιστρέφει  στην πατρίδα μας η δικαιοσύνη. Την Κυριακή μιλά  ο λαός και ο λαός ξαναγράφει  ιστορία. Θα γραφεί την 21η του Μάη η Ιστορία την Κυριακή, με τη δική σας ψήφο!

Η σημερινή μας συγκέντρωση είναι η μεγαλύτερη απόδειξη σε όσους πιστεύουν ότι ο ελληνικός λαός είναι έτοιμος να ζήσει άλλα τέσσερα χρόνια με τον εφιάλτη της ακρίβειας, των ανισοτήτων, της  αισχροκέρδειας, του παρακράτους. Και το βλέπουμε πια παντού, όπου και αν βρεθούμε, σε όλη την Ελλάδα. Η ελπίδα έχει γίνει πια απόφαση. Γιατί δεν αντέχει ο λαός μας άλλα τέσσερα χρόνια αλαζονείας, άλλα τέσσερα χρόνια αδιαφορίας, άλλα τέσσερα πέτρινα χρόνια. Γιατί δεν αντέχεται πια, η αδικία που δηλητηριάζει και καταστρέφει τις ζωές μας. 

Να ξεσπιτώνονται οικογένειες για λίγες χιλιάδες ευρώ κατ’ εντολή το κόμματος που χρωστάει 400 εκατομμύρια δανεικά κι αγύριστα στις Τράπεζες. Δεν αντέχεται άλλο να  λεηλατούνται περιουσίες από τα funds με τη συνενοχή του κράτους.

Να εξαϋλώνεται το εισόδημα για κάθε νοικοκυριό, την 3η βδομάδα του μήνα.

Να μη φτάνει η σύνταξη στο συνταξιούχο για το ρεύμα και το σούπερ μάρκετ, για να μπορέσει με αξιοπρέπεια να κάνει ένα δώρο στα εγγόνια του.

Δεν αντέχεται αυτό το έλλειμμα της αξιοπρέπειας! Να μη μπορούν οι νέες και οι νέοι να ζήσουν στο δικό τους σπίτι. Να μη μπορεί ο εργαζόμενος να έχει ωράρια και δικαιώματα. Να μη μπορεί ο μικρομεσαίος επιχειρηματίας να κρατήσει την επιχείρησή του.

Γιατί δεν αντέχεται άλλο η επέλαση στο δημόσιο συμφέρον. Να ξεπουλάνε τη ΔΕΗ, το νερό, την Παιδεία, την Υγεία, τον ΟΣΕ, τα μουσεία, τα αρχαία, κάθε δημόσια δομή κοινωνικής προστασίας.

Γιατί δεν αντέχεται η διάλυση του ΕΣΥ. Οι χιλιάδες ζωές που χάθηκαν στη πανδημία, πολλές άδικα έξω από τις ΜΕΘ.

Γιατί δεν αντέχονται οι τεχνητοί φραγμοί που σας βάζει η κυβέρνηση Μητσοτάκη στη γνώση με την Ελάχιστη Βάση Εισαγωγής, που διώχνει άδικα έξω από τα πανεπιστήμια 20.000 παιδιά κάθε χρόνο. Γιατί; Για να έχουν πελατεία τα κολλέγια.

Γιατί δεν αντέχεται άλλο αυτή η παρακμή, η  αδικία, η διαφθορά, η  έπαρση της εξουσίας. Με δυο λόγια, γιατί δεν αντέχεται άλλο πια αυτό το καθεστώς της αδικίας, το καθεστώς Μητσοτάκη. Ήρθε η ώρα λοιπόν η χειρότερη κυβέρνηση της Δεξιάς από τη Μεταπολίτευση να αποτελέσει οριστικά τέλος για την πατρίδα μας. 

Γι' αυτό, πολίτες της Αθήνας, μετά τη σημερινή μας συγκέντρωση, θέλω να δώσω μια συμβουλή στον κ. Μητσοτάκη. Τον συμβουλεύω να αρχίσει από τώρα να πακετάρει στο Μέγαρο Μαξίμου! Να αρχίσει να ξηλώνει τα καλώδια του Predator. Να ξηλώνει τα  πειστήρια του εγκλήματος. Από Δευτέρα το Μαξίμου θα γίνει το στρατηγείο για τη στήριξη της κοινωνίας. Από Δευτέρα το Μαξίμου θα γίνει στρατηγείο δημοκρατίας και δικαιοσύνης. Γιατί από Δευτέρα μια προοδευτική κυβέρνηση συνεργασίας θα  αναλάβει το δύσκολο έργο να αποκαταστήσει τις πληγές στο σώμα της κοινωνίας, που αφήνουν πίσω τους τα τέσσερα χρόνια Μητσοτάκη. Ο λαός δεν ξεχνά, αλλά ακόμα και αν κάποιοι ήθελαν να ξεχάσουν τη χειρότερη κυβέρνηση της Δεξιάς από τη Μεταπολίτευση  και μετά, τους το θύμισε τι σημαίνει Δεξιά. Και να λοιπόν τώρα, με τη δύναμη του λαού, θα έρθουμε να αποκαταστήσουμε αυτές τις πληγές στο σώμα της κοινωνίας αλλά και στο σώμα της Δημοκρατίας.

Διότι ο κ. Μητσοτάκης κατέστησε το Μέγαρο Μαξίμου από Μέγαρο της Δημοκρατίας, σε κέντρο παράνομων παρακολουθήσεων και υποκλοπών. Κακοποίησε το κράτος Δικαίου. Έκανε το Predator σήμα κατατεθέν της εξουσίας του. Ο ιστός της αράχνης φυλάκισε το μισό πολιτικό σύστημα.  Τους αρχηγούς των Ενόπλων Δυνάμεων ακόμα, δημοσιογράφους και επιχειρηματίες. Πιάστηκε, όπως λέει ο λαός μας, με τον κοριό στο αφτί.  Αλλά δεν ίδρωσε το αφτί του. Ομολόγησε, όμως, στην πρώτη ζόρικη ερώτηση –κάτι ήξερε και δεν ερχόταν στα debate τόσον καιρό, τι το ‘θελε να έρθει... Στην πρώτη ζόρικη ερώτηση ομολόγησε, μαρτύρησε ότι ήταν μέγα σκάνδαλο το σκάνδαλο των υποκλοπών και ότι δεν υπήρχαν εθνικοί λόγοι για τις παρακολουθήσεις. Κι όχι μόνο δεν αισθάνθηκε την ανάγκη να αναλάβει τις ευθύνες του, αλλά συνεχίζει να οργανώνει ο ίδιος τη επιχείρηση συγκάλυψης, με συνενόχους, βέβαια, στην κορυφή της Δικαιοσύνης.

Σήμερα λοιπόν τον προειδοποιούμε εδώ, από το Σύνταγμα, το Σύνταγμα της Δημοκρατίας, το Σύνταγμα των μεγάλων αγώνων του λαού μας. Εδώ, γιατί εδώ, σ’ αυτή την πλατεία είχαμε τους μεγάλους αγώνες του λαού μας. Σήμερα κουβαλάμε μαζί μας την Ιστορία. Εμείς δεν καταγόμαστε από παλάτια, από κει κρατά η δική μας η σκούφια. Από τους μεγάλους αγώνες του λαού μας. Την 3η του Σεπτέμβρη. Τους αγώνες για ψωμί, παιδεία κι ελευθερία. Τα Ιουλιανά, τις μεγάλες λαοθάλασσες σαν τη σημερινή της δεκαετίας του ’80 για την Αλλαγή, για τη Δημοκρατία, για τη δικαιοσύνη και πάλι ξανά, εδώ στο Σύνταγμα, στους αγώνες του λαού μας. Τους αγώνες απέναντι σε όσους ήθελαν και θέλουν ακόμα και σήμερα να κυβερνούν αυτοί αντί για τον λαό. 

Εδώ, λοιπόν, από το Σύνταγμα, τρεις μέρες πριν από τις εκλογές, τον προειδοποιούμε: Το φως της αλήθειας, θέλει δεν θέλει, θα σκεπάσει το σκοτάδι. Και οι υπεύθυνοι θα λογοδοτήσουν. Η προοδευτική κυβέρνηση θα κάνει τα πάντα για να χυθεί φως στο έγκλημα. Γιατί Ελλάδα σημαίνει Δημοκρατία. Ελλάδα σημαίνει ελευθερία. Ελλάδα σημαίνει φως και όχι  σκοτάδι.

Και δεν χρειάζεται κανένας ειδικός σκοπός για να αποδοθεί δικαιοσύνη. Η δικαιοσύνη και η λογοδοσία των υπαιτίων του παρακράτους δεν είναι “ειδικός σκοπός”. Είναι το αυτονόητο σε κάθε ευνομούμενη δημοκρατία. Και θα είναι το αυτονόητο σε μια προοδευτική κυβέρνηση μακράς πνοής και σταθερότητας. Μια κυβέρνηση που θα ξαναφέρει τη δημοκρατία στην εξουσία και τη δικαιοσύνη παντού.

Πολίτες της Αθήνας, αν σας ρωτούσα ποιο είναι το βασικό χαρακτηριστικό με βάση το οποίο μάθαμε τον κ. Μητσοτάκη ως πρωθυπουργό τα τέσσερα αυτά χρόνια, θα μου απαντούσατε ότι το βασικό του χαρακτηριστικά είναι το έλλειμμα της ενσυναίσθησης, ότι το βασικό του χαρακτηριστικό είναι ότι δεν νοιάζεται, δεν νιώθει τα συναισθήματα και τις αγωνίες των ανθρώπων. Δεν νοιάζεται για την αλήθεια, για τη δικαιοσύνη, το φιλότιμο, ακόμα και για τις ζωές των ανθρώπων. Αλλά αυτό που έγινε με τη τραγωδία των Τεμπών, ομολογώ ότι ξεπέρασε κάθε προηγούμενο. Τέτοια συναισθηματική αδιαφορία, τέτοιο κυνισμό, τέτοια αναισθησία –επιτρέψτε μου την έκφραση- δεν μπορούσαμε να φανταστούμε. Ξεπέρασε τον εαυτό του. Και δεν αναφέρομαι μόνο στην τραγωδία και τα αίτιά της. Είχαμε προειδοποιήσει στη Βουλή, αλλά δίχως ντροπή, μας εγκαλούσε ο υπουργός των Τεμπών ότι εμείς πρέπει να ντρεπόμαστε. Είχαν προειδοποιήσει οι εργαζόμενοι, αλλά, δίχως ντροπή εισέπρατταν αντί για απάντηση, εξώδικα και διώξεις.

Δεν αναφέρομαι μόνο στο μοιραίο ραντεβού που έδωσαν στα Τέμπη το επιτελικό τους κράτος, ο κομματισμός, το ρουσφέτι, η διάλυση του ΟΣΕ, η αδιαφορία και η ανεπάρκεια. Δεν αναφέρομαι μόνο στην προσπάθεια συγκάλυψης, στη δειλία να τα φορτώσει όλα σε ανθρώπινο λάθος, στον σταθμάρχη δηλαδή που οι ίδιοι με ρουσφέτι διόρισαν. Στο μαύρο θέατρο που έπαιξαν με τον υπουργό να επιδεικνύει μια σάπια κονσόλα  και να μας λέει ότι αυτή είναι τηλεδιοίκηση και με τον Καραμανλή των Τεμπών να παραιτείται, σε συνεννόηση με τον πρωθυπουργό, για να επανέλθει σε μερικές μέρες αργότερα, σαν να μη συμβαίνει τίποτε. Κυρίως σήμερα, θέλω να αναφερθώ  σε μια μεγάλη προσβολή του κ. Μητσοτάκη στους συγγενείς των παιδιών που χάθηκαν. Στην περιφρόνηση του πένθους τους.

Μέγιστη και ασυγχώρητη ασέβεια στις παραδόσεις του λαού μας, που χαρακτήρισε “εργαλειοποίηση” τον δικαστικό αγώνα των συγγενών των θυμάτων για να βρούνε δικαίωση τα αδικοχαμένα παιδιά τους. Και τους κούνησε το δάχτυλο: «Δεν δικαιολογεί ο θυμός τους τέτοιου είδους συμπεριφορές» μας είπε. Τέτοιου είδους συμπεριφορές! Σε ποιους; Στους χαροκαμένους γονείς. Τι όμως αλήθεια, μπορεί να δικαιολογήσει μια τέτοιου είδους συμπεριφορά προς τους συγγενείς των θυμάτων όχι από τον πρωθυπουργό, αλλά από έναν άνθρωπο; Πώς αλήθεια μετά από αυτό να εμπιστευτεί κανείς τη ζωή του άλλα τέσσερα χρόνια στον κ. Μητσοτάκη; Πώς να του εμπιστευτεί τα παιδιά του και το μέλλον τους άλλα τέσσερα χρόνια σ’ αυτόν τον άνθρωπο;

Αυτό το σύνθημα θα μου το φωνάζετε την Κυριακή το βράδυ, όχι σήμερα! Την Κυριακή το βράδυ, όταν ο ελληνικός λαός θα δείξει τι σημαίνει δημοκρατία και θα δείξει ότι πρέπει να τον σέβονται και να μην προδικάζουν την απόφασή του!

Θέλω όμως να απευθυνθώ όχι μόνο στους προοδευτικούς πολίτες, θέλω να απευθυνθώ και στους ψηφοφόρους της Νέας Δημοκρατίας. Διαφωνούμε, αλλά τους σεβόμαστε. Και θέλω να τους ρωτήσω: Έχει σχέση αυτή η συμπεριφορά με τους δικούς σας κώδικες αξιών; Έχει σχέση με τις δικές σας αξίες, με τις αξίες της Παράταξης που ίδρυσε ο Κωνσταντίνος Καραμανλής η συμπεριφορά ενός ανθρώπου που κρυφακούει από το Μαξίμου τους υπουργούς του και που προσβάλλει μ’ αυτόν τον τρόπο τους χαροκαμένους γονείς; Σας ζητάει σήμερα να του δώσετε με την ψήφο σας οι συντηρητικοί πολίτες της Νέας Δημοκρατίας, τι; Συγχωροχάρτι. Γιατί; Για να ξεπλυθεί και να πράξει πολύ χειρότερα, τα επόμενα τέσσερα χρόνια, αναβαπτισμένος με τη δική σας συνενοχή. Και σας ρωτώ: Θα του κάνετε αυτή τη χάρη; Θα γίνετε συνένοχοι;  Ας το σκεφτείτε δυο και τρεις φορές. Και για το καλό της Παράταξής σας, κυρίως όμως για το καλό της πατρίδας μας.

Και θέλω να απευθυνθώ και σε όλους τους δημοκρατικούς πολίτες, που έχουν καταλάβει πόσο επιζήμιο είναι να έχουμε άλλα τέσσερα χρόνια κυβέρνηση Μητσοτάκη. Και τους καλώ να κρίνουν με βάση τη λογική. Μπορεί να έχουν τις επιφυλάξεις τους, ακόμη και τις διαφωνίες τους με τον ΣΥΡΙΖΑ, αλλά δεν μπορεί να μη καταλαβαίνουν ότι μόνο η νίκη του ΣΥΡΙΖΑ την Κυριακή μπορεί να διασφαλίσει ότι θα λογοδοτήσουν οι υπαίτιοι του παρακράτους και ότι θα αφεθεί η δικαιοσύνη απερίσπαστη να δώσει δικαίωση για το έγκλημα των Τεμπών.

Εδώ λοιπόν δεν χωράνε ίσες αποστάσεις. Γιατί την Κυριακή δυο είναι τα πιθανά αποτελέσματα της κάλπης. Είτε πρώτος ο ΣΥΡΙΖΑ, που σημαίνει δικαιοσύνη, είτε πρώτη η Νέα Δημοκρατία, που σημαίνει συγκάλυψη. Και είμαι βέβαιος για την απόφαση της μεγάλης πλειοψηφίας, των προοδευτικών, των δημοκρατικών πολιτών της πατρίδας μας! Είναι ψήφος στον ΣΥΡΙΖΑ, είναι  για δικαιοσύνη για όλους. Είναι  ψήφος στον ΣΥΡΙΖΑ, είναι  δικαιοσύνη παντού. Πολίτες της Αθήνας, θέλω σήμερα να σας μιλήσω από καρδιάς. Τρεις μέρες πριν από μια πολύ μεγάλη κρίσιμη εκλογική αναμέτρηση. Στεκόμαστε σήμερα μπροστά σ’ εσάς αλλά και μπροστά στον ελληνικό λαό και στεκόμαστε με μοναδικό μας όπλο ξέρετε τι; Την εντιμότητα. Με τα διαπιστευτήρια της πολιτικής μας καταγωγής μας. Με τα διαπιστευτήρια της διαδρομής μας. Με τη Δημοκρατία, τη Δικαιοσύνη, την Αλλαγή στις σημαίες μας. Αυτός είναι ο τίτλος στις σημαίες μας: Δικαιοσύνη παντού.

Στεκόμαστε απέναντί σας με καθαρό πρόσωπο, καθαρά χέρια, καθαρή καρδιά, χωρίς έναν λεκέ στο πολιτικό μας μητρώο. Γιατί εμείς, κάτω από δύσκολες συνθήκες, δώσαμε τη μάχη και βγάλαμε τη χώρα από τη χρεοκοπία και τα μνημόνια, που άλλοι την έριξαν. Γιατί εμείς διαχειριστήκαμε με την πιο μεγάλη εντιμότητα και το τελευταίο ευρώ του ελληνικού λαού και  αφήσαμε  πίσω μας, στα δημόσια ταμεία, 37 δισεκατομμύρια ευρώ προίκα στην Ελλάδα, προίκα τη σταθερότητα. Γιατί εμείς βάλαμε πάνω απ’ όλα τη σωτηρία της κοινωνίας, τη σωτηρία της πατρίδας.

Μας καταλογίζουν πολλοί ότι κάναμε λάθη. Ναι, κάναμε λάθη. Αλλά θέλω τούτη την ώρα να θυμηθώ μια ωραία φράση  που είχε πει ένας μεγάλος αγωνιστής κι ένας καλό μου φίλος, ο Πρόεδρος της Βραζιλίας, ο Ιγνάσιο Λούλα ντα Σίλβα. Είχε πει: «Προτιμάω μια Αριστερά στην κυβέρνηση που κάνει ό,τι μπορεί, παρά μια Δεξιά που κάνει ό,τι θέλει». Ε, ναι λοιπόν! Θέλουμε μια Αριστερά να κάνει ό,τι μπορεί για να σώσει την κοινωνία, ν’ ακουμπήσει, να νιώσει τις ανάγκες των ανθρώπων. Και θα κάνει και λάθη. Και όχι μια διεφθαρμένη κυβέρνηση της Δεξιάς που θα κάνε ό,τι θέλει.

Ζητάμε σήμερα με εντιμότητα και με ανοιχτή καρδιά από τον ελληνικό λαό όχι μια δεύτερη ευκαιρία για να κυβερνήσουμε, αλλά την πρώτη ευκαιρία να κυβερνήσουμε με βάση το πρόγραμμά μας, με βάση τα θέλω μας και όχι τα πρέπει. Χωρίς μνημόνια, χωρίς καταναγκασμούς,  χωρίς την τρόικα, χωρίς τον Σόιμπλε, χωρίς όλους αυτούς που μας επέβαλλαν την πολιτική τους. Δεν μας χρωστάει η Ιστορία. Εμείς χρωστάμε στην Ιστορία, εμείς χρωστάμε στον ελληνικό λαό. Να δείξουμε πώς μπορεί να είναι μια κυβέρνηση της Αριστεράς σε συνθήκες κανονικότητας. Μια κυβέρνηση προοδευτική.

Και ζητάμε από τις Ελληνίδες και τους Έλληνες να μας κρίνουν αλλά και εγκρίνουν με την ψήφο τους το Συμβόλαιο Αλλαγής που προτείνουμε. Τον οδικό χάρτη της διακυβέρνησής μας, που δίνει τη δύναμη του ρεαλισμού στο όραμα της δικαιοσύνης. Και θέλω να το καταστήσω απολύτως σαφές: Το Συμβόλαιο της αλλαγής, που ζητάμε από τον λαό να επικυρώσει, μας δεσμεύει όλους κατά γράμμα. Δεν θα επιτρέψω και δεν θα επιτρέψουμε σε κανέναν και σε καμία να παρεκκλίνει ούτε γραμμή από αυτό το Συμβόλαιο. Το Συμβόλαιο που καλούμε τον ελληνικό λαό να επικυρώσει. Κανείς δεν θα παρεκκλίνει, είτε συνειδητά είτε ασυνείδητα. 

Και το Συμβόλαιο αυτό, να ξέρετε, είναι ταυτόχρονα και συμβόλαιο ανάσας. Όχι μόνο για τους αδύναμους, αλλά και για τη μεσαία τάξη. Γιατί έχουμε ηθική υποχρέωση να στηρίξουμε και να δώσουμε ανάσες ειδικά στη μεσαία τάξη, που φορτώθηκε υπέρμετρα και άδικα όλα τα βάρη των μνημονίων και που εξαπατήθηκε βάναυσα από τον κ. Μητσοτάκη το 2019. Της έταξε σαλόνια και την κατάντησε να ζει με τα κουπόνια. Κουπόνια για το σούπερ μάρκετ, κουπόνια για το πρατήριο της βενζίνης, κουπόνια για το ρεύμα.

Ήρθε λοιπόν η ώρα να αποδείξουμε ότι έχουμε και σχέδιο και όραμα και υποχρέωση να δουλέψουμε για να της δώσουμε ανάσα. Αυτό είναι το όραμά μας, η δέσμευσή μας. Και θέλω να σας διαβεβαιώσω: Είμαι και είμαστε αποφασισμένοι όσο ποτέ να τον διαβούμε τον δρόμο της Δικαιοσύνης. Και δεν θα κάνουμε πίσω, όσα εμπόδια και αν βρεθούν στο διάβα μας. Γνωρίζουμε ότι ο δρόμος της Δικαιοσύνης δεν είναι ανθόσπαρτος. Η Δικαιοσύνη έχει εχθρούς. Υπάρχουν τα συμφέροντα που αδικούνται από τη Δικαιοσύνη. Το ξέρουμε. Αλλά έχουμε τη θέληση, το σχέδιο, την εμπειρία, την αποφασιστικότητα να κάνουμε πράξη τα θέλω μας. Γιατί τώρα δεν ξέρουμε μόνο, δεν μάθαμε μόνο από τα λάθη μας. Δεν ξέρουμε μόνο, αλλά τώρα ξέρουμε και μπορούμε. Και με τη στήριξη του λαού, μπορούμε να βάλουμε φρένο στον κατήφορο. Να βάλουμε τη χώρα σε πραγματική τροχιά αλλαγής και δικαιοσύνης. Να σταθούμε απέναντι στην ανομία και τα συμφέροντα και πλάι στον λαό και το δικαίωμα του στην αξιοπρέπεια.

Με οδηγό λοιπόν το Συμβόλαιο Αλλαγής, μπορούμε να αυξήσουμε άμεσα τον κατώτατο μισθό στα 880 ευρώ και να θεσπίσουμε ετήσια τιμαριθμική αναπροσαρμογή. Να αυξήσουμε 10% τους μισθούς στον δημόσιο τομέα.  

Να επαναφέρουμε τη 13η σύνταξη που κατήργησε ο κ. Μητσοτάκης και να αποδώσουμε στους συνταξιούχους τα αναδρομικά. Μπορούμε και θα το κάνουμε πράξη. Καθώς και να δώσουμε τη δυνατότητα να πάρουν αυξήσεις από τον δικό μας νόμο όλοι οι συνταξιούχοι. Και αυτοί που στερήθηκαν τις αυξήσεις τώρα, όταν έδωσε ο κ. Μητσοτάκης.  Μπορούμε και θα το κάνουμε πράξη.

Μπορούμε να καταργήσουμε την εργασιακή ζούγκλα. Να αποκαταστήσουμε το οχτάωρο, τις Συλλογικές Συμβάσεις Εργασίας, να αποκαταστήσουμε τις πληρωμένες υπερωρίες, το Σώμα Επιθεώρησης Εργασίας, που οι άθλιοι κατάργησαν για να μην έχει ο εργαζόμενος στήριγμα για να εφαρμοστεί η νομιμότητα.

Μπορούμε και θα το κάνουμε πράξη. Μπορούμε να ενισχύσουμε αποφασιστικά το Εθνικό Σύστημα Υγείας. Να αυξήσουμε στο 7% τις δαπάνες Υγείας στο τέλος της τετραετίας. Να δώσουμε στους γιατρούς και το προσωπικό τις αμοιβές που το λειτούργημά τους απαιτεί. Ξέρετε, τον Δεκέμβρη του ’19, στο ΕΣΥ υπηρετούσαν 108.000 γιατροί, νοσηλευτές, προσωπικό. Το Δεκέμβρη του ’22,  84.000. Αυτή είναι η εικόνα του ΕΣΥ σήμερα. Λοιπόν, αυτή την εικόνα εμείς θα έρθουμε -ένα τιτάνιο και δύσκολο έργο- να την αποκαταστήσουμε. Διότι, με βρήκε πριν από λίγες μέρες στα Γιάννενα –και θέλω να σας  το πω αυτό.., Όχι, δεν πάω εκεί εγώ με κρατικό αεροπλάνο, με το αυτοκίνητο πηγαίνω. Με βρήκε μια ηλικιωμένη γυναίκα που έχασε πριν από τέσσερις μέρες τον άντρα της και δεν μπορούσε να έρθει στη συγκέντρωση. Περίμενε αρκετή ώρα έξω από το ξενοδοχείο να μου πει, τι: «Εμείς δεν ζητάμε από σας ρουσφέτια. Τρία πράγματα σας ζητάμε: Υγεία, Παιδεία και Δικαιοσύνη». Αυτό ζητά ο ελληνικός λαός, αξιοπρέπεια ζητά. Υγεία, Παιδεία και Δικαιοσύνη. Ξέρουμε και μπορούμε να το κάνουμε πράξη. 

Μπορούμε να δώσουμε χώρο στη μόρφωση των παιδιών μας. Να αυξήσουμε τις δαπάνες για την Παιδεία. Να ανοίξουμε τις πόρτες των ΑΕΙ σε δεκάδες χιλιάδες παιδιά που αφήνει έξω με τεχνητό τρόπο το μακρύ χέρι του κ. Μητσοτάκη και της κ. Κεραμέως με την ελάχιστη βάση για να πηγαίνει η πελατεία στα κολλέγια. Να προσλάβουμε καθηγητές, να διπλασιάσουμε τους καθηγητές στα πανεπιστημιακά ιδρύματα, σε βάθος τετραετίας. Εμείς δεν προσλαμβάνουμε αστυνομικούς, καθηγητές στα πανεπιστήμια θα προσλαμβάνουμε. Οι αστυνομικοί θα πάνε στη γειτονιά να καταπολεμούν το έγκλημα, να καταπολεμούν τη Greek Mafia, όχι να συνεργάζονται με τη Greek Mafia. 
 
Μπορούμε να πολεμήσουμε την ακρίβεια. Με άμεση μείωση του ΦΠΑ στα τρόφιμα. Με μείωση του ΕΦΚ στα καύσιμα. Με αυστηρούς ελέγχους στην αγορά. Και θα το κάνουμε πράξη.

Μπορούμε να ρυθμίσουμε το ιδιωτικό χρέος. Να προστατεύσουμε την πρώτη κατοικία, την επαγγελματική στέγη και την αγροτική γη. Το σχέδιο μας είναι έτοιμο σε όλες του τις λεπτομέρειές του με τη συμβολή της πολιτικού που συνέδεσε τ’ όνομά της με την προστασία της πρώτης κατοικίας, της Λούκας Κατσέλη. Μπορούμε και  θα το κάνουμε πράξη.

Μπορούμε να ανακτήσουμε τον δημόσιο έλεγχο της ΔΕΗ. Η ΔΕΗ θα ξαναγίνει δημόσια! Μπορούμε να αποτρέψουμε και θα αποτρέψουμε την ιδιωτικοποίηση του νερού. Το νερό θα παραμείνει δημόσιο αγαθό.  

Μπορούμε να  ανακτήσουμε δημόσιο πυλώνα στο τραπεζικό σύστημα, ώστε να μπορούν οι τράπεζες να λειτουργούν προς όφελος της οικονομίας και όχι  προς όφελος των μεγάλων συμφερόντων. Μπορούμε και θα το κάνουμε πράξη.

Μπορούμε να βάλουμε φρένο στη δημογραφική γήρανση του πληθυσμού, με μια σειρά από μέτρα ελάφρυνσης και στήριξης στις μητέρες και τα νέα  ζευγάρια. Και θα το κάνουμε πράξη. 

Μπορούμε να στηρίξουμε και να δώσουμε νέα πνοή στον Πολιτισμό. Να δώσουμε στην καλλιτεχνική εκπαίδευση τη θέση που της αξίζει και απαιτούν οι σπουδαστές και οι καθηγητές, που ήταν σε κινητοποίηση το προηγούμενο διάστημα. Να προστατέψουμε την πολιτιστική μας κληρονομιά.

Μπορούμε να στηρίξουμε τα άτομα με αναπηρία, αυξάνοντας γενναία τα επιδόματά τους, μεταρρυθμίζοντας ριζικά το σύστημα διάγνωσης και πιστοποίησης, εξασφαλίζοντας προσωπικό βοηθό ή φροντιστή, ακόμα και σε 24ωρη βάση. Μπορούμε και  θα το κάνουμε πράξη.

Μπορούμε να προστατεύσουμε αποφασιστικά το περιβάλλον, να επενδύσουμε σε ένα νέο μοντέλο ανάπτυξης. Στις ενεργειακές κοινότητες για όλους κι όχι για τα μεγάλα συμφέροντα. Στις ανανεώσιμες πηγές ενέργειας. Στις ψηφιακές υποδομές για όλους.

Μπορούμε, τέλος, να αλλάξουμε το κράτος, τον μεγάλο ασθενή. Και μάλιστα μπορούμε μονάχα εμείς. Ξέρετε γιατί; Γιατί εμείς δεν γεννηθήκαμε έχοντας την πεποίθηση ότι αυτό το κράτος είναι δική μας ιδιοκτησία. Δεν γεννηθήκαμε εμείς πρίγκιπες στα μεγάλα σαλόνια. Εμείς γεννηθήκαμε και μεγαλώσαμε με την πεποίθηση ότι το κράτος ανήκει μονάχα στον λαό και αυτόν πρέπει να υπηρετεί. Γι' αυτό και είμαστε οι μόνοι που μπορούμε να μεταρρυθμίσουμε το κράτος. Να αποκαταστήσουμε τους κανόνες, να θεσπίσουμε τη διαφάνεια παντού, να δώσουμε χώρο στη λογοδοσία και στην αξιοπρέπεια για τους δημόσιους λειτουργούς. Να δώσουμε χώρο στην εντιμότητα. Και θα το κάνουμε πράξη.

Πολίτες της Αθήνας, θέλω να σας πω και κάτι ακόμα πέρα από αυτά που το Συμβόλαιό μας προβλέπει και θα τα κάνουμε πράξη. Έχουμε ετοιμάσει, ξέρετε, γιατί η δικαιοσύνη κάποιες φορές πρέπει να επισπεύδει, έχουμε ετοιμάσει ήδη την πρώτη Πράξη Νομοθετικού Περιεχομένου, πριν καλά καλά συγκροτηθεί η Βουλή, με το που θα ορκιστεί η προοδευτική κυβέρνηση συνεργασίας, να την υπογράψουμε. 

Η πράξη αυτή προβλέπει στο πρώτο της άρθρο την αναστολή των πλειστηριασμών πρώτης κατοικίας, έως ότου θεσμοθετηθεί και υλοποιηθεί η νομοθετική ρύθμιση των χρεών.

Το δεύτερο προβλέπει μείωση του ΦΠΑ στα τρόφιμα, τον μηδενισμό του σε συγκεκριμένα είδη πρώτης ανάγκης, βρεφικές τροφές, γάλα, ψωμί, όπως επίσης τη μείωση του Ειδικού Φόρου Κατανάλωσης στα καύσιμα.

Και το τρίτο προβλέπει την κατάργηση της Ελάχιστης Βάσης Εισαγωγής γι' αυτές τις εξετάσεις. Τα παιδιά μας που σήμερα αγωνίζονται, διαβάζουν, να εντείνουν τις προσπάθειές τους, δεν θα έρθει αυτή τη φορά ένα τεχνητό χέρι να τους εμποδίσει την πρόσβαση στη γνώση.

Πολίτες της Αθήνας, δεν είναι εμπορεύματα η Υγεία, η Παιδεία, το ρεύμα, το νερό. Όλα αυτά είναι απαραίτητα για να ζήσουμε και απαραίτητα να έχουμε αξιοπρέπεια στη ζωή μας. Γι' αυτό λοιπόν κι εμείς λέμε: Οι άνθρωποι είναι πάνω απ’ τα κέρδη. Δεν είναι τα πάντα κέρδη και ζημιές! 

Νέες και νέοι, πολίτες της Αθήνας, μας κατηγορούν το τελευταίο διάστημα, γιατί, λέει, τα συνθήματά μας έρχονται από το παρελθόν. Και θέλω να πω δυο λόγια γι' αυτό. Ξέρετε, εμείς δεν μηρυκάζουμε  τα συνθήματα του παρελθόντος, αλλά, αν συνθήματα του παρελθόντος, που ανήκουν στην παρακαταθήκη όλης της δημοκρατικής και προοδευτικής Παράταξης γίνονται σήμερα ξανά επίκαιρα είναι, ξέρετε γιατί; Γιατί τα κάνει επίκαιρα η ζωή και κυρίως η χειρότερη κυβέρνηση που βρέθηκε στην εξουσία από τη Μεταπολίτευση και μετά.

Η Αλλαγή λοιπόν για μας δεν είναι ένα σύνθημα παντός καιρού. Δεν έχει να κάνει με την αλλαγή των κομμάτων στην εξουσία. Η αλλαγή για μας, σήμερα, είναι  ανάγκη, είναι  επιθυμία, είναι  προσδοκία της μεγάλης πλειοψηφίας του λαού μας. Είναι η επιθυμία των πολλών να αλλάξει η ζωή τους. Είναι η ανάγκη για αλλαγή στις σχέσεις του πολίτη με το κράτος. Είναι ένα κράτος που αντί να στέκεται δίπλα στον πολίτη, στέκεται απέναντί του, φόβητρο. Είναι λοιπόν πράξεις συγκεκριμένες, μετρημένες, κοστολογημένες, που δίνουν υπόσταση στο σύνθημά μας για αλλαγή και για δικαιοσύνη. 

Και θέλετε να σας πω με τέσσερις φράσεις μόνο τι ακριβώς σημαίνει ψήφος στον ΣΥΡΙΖΑ την Κυριακή και αλλαγή, για να μπορέσετε αυτές τις τέσσερις φράσεις να τις μεταφέρετε από σπίτι σε σπίτι, από γειτονιά, από χωριό σε χωριό, μέχρι να φτάσουμε στην κάλπη; Να λοιπόν τι σημαίνει ψήφος στον ΣΥΡΙΖΑ και Αλλαγή: Σημαίνει αύξηση μισθών. Μείωση τιμών. Ρύθμιση χρεών. Και ένα Δίκαιο, αποτελεσματικό, ισχυρό κοινωνικό κράτος δίπλα στον πολίτη. Αυτό σημαίνει ψήφος στον ΣΥΡΙΖΑ και Αλλαγή! Αυτό είναι το Συμβόλαιό μας. Το Συμβόλαιο που καταθέσαμε μπροστά στους πολίτες και ζητάμε τη δική τους υπογραφή την Κυριακή που έρχεται. Αυτό το Συμβόλαιο λοιπόν εγκρίνει και δίνει εντολή να εφαρμοστεί όποιος την Κυριακή ψηφίζει ΣΥΡΙΖΑ.
 
Αυτό το Συμβόλαιο αποτελεί την πρότασή μας για το πρόγραμμα της προοδευτικής κυβέρνησης. Την πρότασή μας προς όλους τους πολίτες, αλλά ιδιαίτερα  προς τους νέους. Γιατί οι νέοι υπήρξαν πάντα στην πρώτη γραμμή της μάχης σε όλες τις μεγάλες κατακτήσεις στην πατρίδα μας  για ελευθερία, δημοκρατία, κοινωνική δικαιοσύνη, αξιοπρέπεια. Οι νέες και οι νέοι ήταν αυτοί που έδωσαν τον αγώνα της Εθνικής Αντίστασης. Οι νέες και οι νέοι ήταν αυτοί που το ’73 μπήκαν μπροστά στις ερπύστριες. Οι νέες και οι νέοι ήταν αυτοί που το ’81 έδωσαν τότε το μήνυμα της Αλλαγής. Οι νέες και οι νέοι έδωσαν την Πρώτη Φορά Αριστερά το 2015. Οι νέες και οι νέοι είναι αυτοί που θα δώσουν  και μεθαύριο το μήνυμα της νίκης και της αλλαγής γράφοντας τη δική τους Ιστορία. Θέλω σήμερα να πω ότι η αλλαγή βρίσκεται στα δικά τους τα χέρια. Βρίσκεται στα χέρια των νέων. Από τη δική τους ψήφο εξαρτάται. Και θέλω να απευθυνθώ στους χιλιάδες νέες και νέους της πατρίδας μας, κυρίως όμως 450.000 νέες και νέους που θα ψηφίσουν για πρώτη φορά τούτη την Κυριακή. Και θέλω να αναρωτηθώ, να τους ρωτήσω ευθέως: Θέλετε να τιμωρήσετε το καθεστώς Μητσοτάκη; Να τιμωρήσετε τον  τρόπο που σας έχει φερθεί στα θρανία, στις πλατείες, στο μεροκάματο; Θέλετε να τιμωρήσετε αυτό το σύστημα που συνθλίβει τα όνειρά σας, το μέλλον σας, που σας κάνει να σκέφτεστε να φύγετε από τη χώρα που γεννηθήκατε, μεγαλώσατε και αγαπάτε; 

Ένας μόνο τρόπος υπάρχει για να τιμωρηθεί αυτό το σύστημα, αυτό το καθεστώς: Να ηττηθεί στις κάλπες. Και ο μόνος τρόπος για να ηττηθεί στις κάλπες το καθεστώς Μητσοτάκη, είναι να νικήσει στις κάλπες την Κυριακή ο ΣΥΡΙΖΑ-Προοδευτική Συμμαχία! Δεν υπάρχει άλλος δρόμος, νέοι και νέες! Γι' αυτό, λοιπόν, η ψήφος στο ΣΥΡΙΖΑ είναι η πιο σκληρή, η πιο βαθιά αντισυστημική ψήφος. Γιατί είναι η ψήφος που τελειώνει το καθεστώς Μητσοτάκη την επόμενη Κυριακή, η ψήφος που ανοίγει την πόρτα στο μέλλον. Στο μέλλον της νέας γενιάς αυτού του τόπου. Σας καλώ λοιπόν με τη συμμετοχή σας, νέες και νέοι, στην κάλπη της Κυριακής, με την ψήφο σας, να στείλετε στον κουβά τις δημοσκοπήσεις που τρομοκρατούν την ελπίδα, την αλλαγή, την προοπτική της αξιοπρέπειας στον τόπο μας. Και εσείς, νέες και νέοι, την Κυριακή να κάνετε έξωση στον κ. Μητσοτάκη από το Μέγαρο Μαξίμου.

Το Συμβόλαιο Αλλαγής, όμως, το απευθύνουμε σε όλους τους πολίτες, το απευθύνουμε όμως και στις  προοδευτικές δυνάμεις του τόπου. Γιατί; Γιατί είναι η βάση πάνω στην οποία καλούμε να ξεκινήσει μια ουσιαστική προγραμματική συζήτηση την επόμενη μέρα των εκλογών, μετά τη νίκη του ΣΥΡΙΖΑ, για να συγκροτήσουμε κυβέρνηση προοδευτικής συνεργασίας μακράς πνοής και σταθερότητας. Η ψήφος και η νίκη του ΣΥΡΙΖΑ θα είναι ταυτόχρονα και εντολή του ελληνικού λαού για προοδευτική κυβέρνηση συνεργασίας τώρα, χωρίς άλλες εκλογές. Δεν θα είναι εντολή μόνο στον ΣΥΡΙΖΑ-Προοδευτική Συμμαχία. Θα είναι εντολή προς όλες τις προοδευτικές δυνάμεις του τόπου. Είναι δικαίωμα τους να λένε ό,τι λένε σήμερα.  Αλλά την Κυριακή δεν μιλάει κανένας μας. Ένας θα μιλήσει: Ο κυρίαρχος λαός. Και από Δευτέρα θα κληθούμε όλοι να αναλάβουμε τις ευθύνες που μας αναλογούν. Θα κληθούν να πάρουν θέση όλοι την επόμενη μέρα. Η καθαρή νίκη του ΣΥΡΙΖΑ θα τους θέσει όλους προ των ευθυνών τους.  Γιατί μπορεί να έχουμε  απλή αναλογική αλλά αυτό δεν σημαίνει ότι παύει και η  απλή λογική. Και η απλή λογική θέτει ένα κρίσιμο ερώτημα: Ποιος θέλουμε να κυβερνά τη χώρα τα επόμενα τέσσερα χρόνια;

Λένε κάποιοι σύντροφοί μας από τα αριστερά, λένε κάποιοι, εντελώς ανιστόρητα: Δεν υπάρχει διαφορά, δεν έχει σημασία. Αλήθεια; Μπορείτε στα αλήθεια να κοιτάξετε στα μάτια τον εργαζόμενο, σ’ αυτόν που είδε τα εργασιακά του δικαιώματα να συνθλίβονται, το οκτάωρο να καταργείται, τις απλήρωτές υπερωρίες να γίνονται νόμος, το ΣΕΠΕ να καταργείται, τις συλλογικές συμβάσεις να εξαφανίζονται, μπορείτε να τον δείτε στα μάτια και να του πείτε «Δεν υπάρχει διαφορά, το ίδιο είναι, είτε ο Μητσοτάκης είτε ο ΣΥΡΙΖΑ»; Πείτε τους τότε, να ακούσουν τα αφεντικά, που τους μαζεύουν και τους απειλούνε, δίπλα στον περιχαρή υπουργό Ανάπτυξης, ότι αν ψηφίσουν ΣΥΡΙΖΑ θα τους απολύσουνε. Πείτε τους ότι δεν υπάρχει διαφορά, το ίδιο είναι. Πείτε το!

Πείτε στους νέους, που τους κόβουνε την πρόσβαση στα πανεπιστήμια για να τους δώσουν πελατεία στα ιδιωτικά κολλέγια, ότι δεν υπάρχει διαφορά, ό,τι και να βγει την επόμενη μέρα.

Πείτε στους μικρομεσαίους, που δεν μπορούν να περάσουν ούτε έξω από τις τράπεζες, γιατί όλα τα δάνεια, ακόμα και αυτά του Ταμείου Ανάκαμψης, πάνε σε μια δεκάδα, δεκαπεντάδα μεγάλων επιχειρήσεων. 

Πείτε στα 700.000 νοικοκυριά που αγωνιούν ότι θα χάσουν τα σπίτια τους στους πλειστηριασμούς από Δευτέρα, «δεν υπάρχει διαφορά, όποια και να είναι κυβέρνηση».

Πείτε στους συνταξιούχους, που τους έκοψε ο Μητσοτάκης τη 13η σύνταξη και τους στερεί τα αναδρομικά, ότι δεν υπάρχει διαφορά, όποια και να είναι η κυβέρνηση.

Αλλά κι εσείς που θεωρείτε εαυτούς αποκλειστικούς και μοναδικούς κληρονόμους της παρακαταθήκης της δημοκρατικής Παράταξης, πείτε στους δημοκρατικούς πολίτες ότι το μέτωπό σας είναι διπλό. Δεν είναι μόνο εναντίον της Δεξιάς, μόνο εναντίον της χειρότερης Δεξιάς από τη Μεταπολίτευση. Και πείτε τους ότι η σοσιαλδημοκρατική κυβέρνηση που επιθυμείτε θα γίνει πράξη με τον κ. Βορίδη, τον κ. Γεωργιάδη, τον κ.  Πλεύρη και τον αρχιερέα των υποκλοπών που σας παρακολουθούσε.

Επειδή, όμως, ούτε οι μεν ούτε οι δε μπορείτε να τα πείτε όλα αυτά στ’ αλήθεια, γι' αυτό λοιπόν αφήστε τους ανιστόρητους διμέτωπους κι ελάτε από Δευτέρα να καθίσουμε σ’ ένα τραπέζι μετά τη μεγάλη νίκη του ΣΥΡΙΖΑ, μετά τη μεγάλη νίκη του λαού μας, που θα ανοίξει τον δρόμο για τον σχηματισμό προοδευτικής κυβέρνησης. Ελάτε να παραμερίσουμε τις διαφορές μας. Σας απευθύνουμε χείρα συνεννόησης, συνεργασίας για να πάμε τη χώρα μπροστά. Για να δώσουμε ανάσα στην κοινωνία. Γιατί, φίλες και φίλοι, πολίτες της Αθήνας, με νίκη του ΣΥΡΙΖΑ τη Δευτέρα, μπορούμε να κάνουμε πράξη την αλλαγή και να κάνουμε πράξη ένα όνειρο ιστορικό, που οι μεγαλύτεροι σ’ αυτήν εδώ την πλατεία, στους αγώνες για την απλή αναλογική, το θυμούνται. Ένα όνειρο ιστορικό, με απλή αναλογική να κυβερνήσουν μαζί οι δυνάμεις της προόδου, οι δυνάμεις της δημοκρατίας. Και να έρθει η δημοκρατία στην εξουσία. Η δικαιοσύνη παντού.

Το δίλημμα λοιπόν της κάλπης, πολίτες της Αθήνας, την επόμενη Κυριακή, δημοκρατικοί πολίτες, προοδευτικοί πολίτες που μας ακούτε, είναι ένα και το ξέρει καλά ο κάθε Έλληνας πολίτης. Και αφορά το ποιος θα μας κυβερνά τα επόμενα τέσσερα χρόνια. Το δίλημμα λοιπόν είναι: Προοδευτική κυβέρνηση ή Μητσοτάκης; Αλλαγή ή Μητσοτάκης; Και ο λαός μας, η μεγάλη πλειοψηφία ουσιαστικά του δημοκρατικού λαού, έχει πάρει την απόφαση. Νίκη του ΣΥΡΙΖΑ και αλλαγή. Νίκη του ΣΥΡΙΖΑ και προοδευτική κυβέρνηση από Δευτέρα! Έχει πάρει την απόφαση και το δείχνει η μεγαλειώδης σημερινή μας συγκέντρωση. Και καλώ τον κ. Μητσοτάκη να μην κρυφτεί αύριο στην Αθήνα σε κάποιο μικρό δρομάκι στο Θησείο, αυτός που έχει  την παράσταση της νίκης, που όλες οι δημοσκοπήσεις τον δείχνουν νικητή, να μην κρυφτεί! Εμείς είμαστε εδώ,  η κοινωνική πλειοψηφία είναι εδώ και στην κάλπη θα δείξουμε ότι είμαστε περισσότεροι και περισσότερες που θέλουμε την αλλαγή.

Πολίτες της Αθήνας, η σημερινή μας συγκέντρωση έδωσε το μήνυμα της νίκης. Και το μήνυμα αυτό θα πάει απ’ άκρη σε άκρη σε όλη την Ελλάδα. Ο λαός της Αθήνας σήμερα έδωσε το μήνυμά του. Η Αθήνα αποφάσισε σήμερα. Νίκη του ΣΥΡΙΖΑ, προοδευτική κυβέρνηση τη Δευτέρα! Αλλαγή! Την Κυριακή, ο κύβος ερρίφθη, θα είμαστε πρώτο κόμμα. Και τη Δευτέρα θα έχουμε κυβέρνηση. Προοδευτική. Τετραετίας. Σταθερότητας. Ευημερίας για τον λαό. Ανάπτυξης για τη χώρα. Ασφάλειας για τους πολίτες και τους εργαζόμενους. Για μια καλύτερη Ελλάδα, που μας αξίζει. Μια Ελλάδα ισχυρή, ανεξάρτητη, περήφανη, δημιουργική.

Πολίτες της Αθήνας, ακούστε το καλά αυτό που θα σας πω. Σήμερα φάνηκε ότι η αλλαγή είναι πια έξω απ’ τις πόρτες μας. Την Κυριακή, η αλλαγή μας χτυπά την πόρτα. Ανοίξτε της, με την ψήφο σας. Ανοίξτε την πόρτα στην αλλαγή! Ανοίξτε την πόρτα στην ελπίδα!  Ανοίξτε την πόρτα σ’ ένα καλύτερο μέλλον για την πατρίδα μας. Και το βράδυ της Κυριακής ραντεβού εδώ, στο Σύνταγμα της Δημοκρατίας! Γιατί θα γιορτάζει ο λαός το βράδυ της Κυριακής. Και όχι τα συμφέροντα. Θα γιορτάζει τη μεγάλη νίκη του ΣΥΡΙΖΑ. Τη μεγάλη νίκη της δημοκρατίας, τη μεγάλη νίκη της δικαιοσύνης! Γεια σας! Καλή δύναμη!  Με φόρα την Κυριακή, να αλλάξουμε τη χώρα! Αυτή είναι η Ιστορία μας, οι αγώνες για τη Δημοκρατία, για το Σύνταγμα, για την ελευθερία, για την αξιοπρέπεια. Την Κυριακή ξαναγράφουμε ιστορία! Μέχρι την Κυριακή, ας μη χάσουμε λεπτό. Σπίτι το σπίτι, γειτονιά τη γειτονιά, γράφουμε Ιστορία. Γεια σας!

