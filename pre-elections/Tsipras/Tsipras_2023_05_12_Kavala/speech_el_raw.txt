Πολίτες της Καβάλας, η σημερινή σας συγκέντρωση νομίζω είναι ένα πολύ μεγάλο μήνυμα, ένα δυνατό μήνυμα σε όσους νομίζουν ότι οι εκλογές αυτές θα είναι ένας περίπατος για τις δυνάμεις που έχουν κάνει μαύρη τη ζωή μας. Στις εκλογές αυτές θα δούμε μια καλύτερη μέρα. Το βλέπω σήμερα εδώ στη συγκέντρωσή σας, στα πρόσωπά σας. Είναι μια μεγάλη έκπληξη για εμένα η μεγάλη συγκέντρωση αυτή, μεγαλύτερη από κάθε άλλη συγκέντρωση που έχουμε κάνει εδώ στην Καβάλα. Και είναι μια απάντηση σε αυτούς που δεν μπορούν να αναγνωρίσουν ότι ο ΣΥΡΙΖΑ έχει βαθιές ρίζες μέσα στην κοινωνία. Ότι ο ΣΥΡΙΖΑ στις 21 του Μάη μπορεί να είναι πρώτος και με διαφορά και να κάνει πράξη την ελπίδα για μια μεγάλη αλλαγή σε αυτό τον τόπο. 

Θέλω να σας ευχαριστήσω θερμά, να σας ευχαριστήσω για το πάθος σας, για την παρουσία σας, για την αγωνιστικότητά σας. Και πρέπει να σας πω πόσο ευτυχισμένος και χαρούμενος νιώθω κάθε φορά που έρχομαι σε αυτή την πόλη. Είναι ένα κομμάτι από τις παιδικές μου αναμνήσεις, το μισό της καρδιάς μου ανήκει εδώ σε εσάς, στην όμορφη Καβάλα, στον τόπο σας, στον τόπο μας. Θέλω να πω επίσης ότι είναι για εμένα χαρά αλλά και τιμή να βρίσκομαι εδώ σε αυτό τον τόπο, που, πέρα από τόπο αναμνήσεων προσωπικών, είναι κι ένας τόπος μεγάλων αγώνων. Γιατί δεν μπορούμε να ξεχνάμε ότι η Καβάλα είναι συνώνυμο της εργατικής τάξης, η πόλη του καπνεργάτη, η πόλη που έδωσε αγώνες και μάχες για δεκαετίες, μαύρες δύσκολες εποχές. 
Η πόλη που έγινε η πρώτη μεγάλη απεργία στα Βαλκάνια το 1896. Αλλά και η πόλη που σήμερα ξαναχρωματίζεται με το χρώμα του αγώνα των εργαζομένων στα λιπάσματα και στα πετρέλαια της Καβάλας. Έναν αγώνα για τον οποίο όλοι είμαστε περήφανοι, έναν αγώνα που θέλουμε να δικαιωθεί και δεσμευόμαστε να δικαιωθεί. Έναν αγώνα για δουλειά και αξιοπρέπεια. Δουλειά και αξιοπρέπεια! Ναι, δεν ζητάμε κάτι παραπάνω, αλλά αυτή την αξιοπρέπεια θα την κερδίσουμε μονάχα μέσα από αγώνες και μέσα από την  ψήφο μας στις 21 του Μάη. Θέλω αυτό το σύνθημα να το φωνάξουμε όλοι μαζί σε εννιά μέρες από σήμερα. Στις 21 του Μάη με το αποτέλεσμα των εκλογών να πανηγυρίζει ο λαός μας, να μην πανηγυρίζουν τα καρτέλ και οι ισχυροί, να μην πανηγυρίζουν τα συμφέροντα. Γι' αυτό επιδιώκουμε και πιστεύουμε, είναι βέβαιο ότι θα τα καταφέρουμε να έχουμε μια μεγάλη νίκη του ΣΥΡΙΖΑ, που θα σημαίνει νίκη του λαού και νίκη της δημοκρατίας.

Πολίτες της Καβάλας, αυτό που προσδοκά, πιστεύω, σήμερα ο καθένας και η καθεμιά, γιατί λένε πολλοί -βέβαια το έλεγαν πριν δουν τη σημερινή σας συγκέντρωση- ότι «το κλίμα αυτό των εκλογών είναι πιο υποτονικό, από άλλες εκλογικές αναμετρήσεις». Αυτό όμως που προσδοκά κάθε πολίτης -και σας βεβαιώνω γι' αυτό, έχω βρεθεί από άκρη σε άκρη σε όλη τη χώρα τούτες τις μέρες- είναι να αλλάξει κάτι επιτέλους στη ζωή του. Το βασικό συναίσθημα για κάθε πολίτη, είτε ψήφισε εμάς είτε άλλα κόμματα στις προηγούμενες εκλογές, είτε είναι Αριστερός είτε Δεξιός είτε Κεντρώος, το βασικό συναίσθημα, αν δεν είναι προνομιούχος βεβαίως, αν δεν έχει κάποια συμφέροντα για να πιστεύει ότι πρέπει να συνεχιστούν τα πράγματα έτσι, το βασικό συναίσθημα για την πλειοψηφία των πολιτών είναι ένα: Ως εδώ, πια! Ως εδώ πια, με την αισχροκέρδεια. Ως εδώ πια με την αλαζονεία. Ως εδώ πια με την αδιαφορία. Ως εδώ πια με την οικογενειοκρατία. Ως εδώ πια με την αδικία. Αυτό είναι το βασικό συναίσθημα από άκρη σε άκρη σε όλη τη χώρα. Και αυτό το συναίσθημα έχει να κάνει με το γεγονός ότι τέσσερα χρόνια τώρα η αδικία έγινε καθεστώς στον τόπο μας. 

Και θέλω να σας θυμίσω τι έταξε ο κ. Μητσοτάκης το 2019: στήριξη της μεσαίας τάξης, καλύτερους μισθούς, καλύτερες δουλειές και επιτελικό -πανάθεμά τον!- κράτος. Και τι έκανε τέσσερα χρόνια μετά; Έκανε τους πλούσιους πλουσιότερους, αυτό το κατάφερε. Αλλά τους φτωχούς φτωχότερους και τους μεσαίους φτωχούς.  Κατάντησε τη μεσαία τάξη να ζει με κουπόνια. Κουπόνια για να πάει στο σούπερ μάρκετ, κουπόνια για να βάλει βενζίνη, κουπόνια για να πληρώσει το ρεύμα. Το εισόδημα τελειώνει την 3η εβδομάδα του μήνα για τις περισσότερες οικογένειες, τα περισσότερα νοικοκυριά, οι υπερωρίες είναι απλήρωτες, το οκτάωρο είναι παρελθόν. Πού είναι οι καλύτερες δουλειές; 

Οι συνταξιούχοι είναι πια χωρίς αξιοπρέπεια. Έλεγε δήθεν ότι ήταν ψίχουλα αυτά που έδινε ο ΣΥΡΙΖΑ, αλλά στέρησε τη 13η σύνταξη που εμείς τη θεσπίσαμε όταν βγήκαμε από τα μνημόνια και κατάργησε, δεν έδωσε ποτέ τα αναδρομικά, παρά την απόφαση του Συμβουλίου της Επικρατείας. 7 δισ. λιγότερα στους συνταξιούχους αυτά τα τέσσερα χρόνια. Αλλά, το κυριότερο, μια σύνταξη των 700 ευρώ τέσσερα χρόνια πριν είχε 40% μεγαλύτερη αγοραστική δύναμη. Σήμερα αυτή η σύνταξη δεν φτάνει ούτε για το ρεύμα, το νοίκι, τις βασικές υποχρεώσεις. Άρα, βυθίστηκαν οι απόμαχοι της δουλειάς στην αναξιοπρέπεια, διότι σήμερα δεν έχουν τη δυνατότητα ούτε ένα δώρο να πάρουν στα εγγόνια τους και δεν αξίζει αυτή η ζωή της αναξιοπρέπειας, ούτε για τους απόμαχους της δουλειάς, ούτε για τις νέες και τους νέους. Για κανέναν συμπολίτη μας δεν αξίζει αυτή η προοπτική της αναξιοπρέπειας.

Έταξε επιτελικό κράτος και το είδαμε το επιτελικό κράτος στην τραγωδία των Τεμπών, σε αυτό το ανείπωτο έγκλημα. Γιατί διόρισαν με κομματικό ρουσφέτι έναν άνθρωπο που δεν είχε καν ειδίκευση για να κρατάει στα χέρια του τις ζωές 57 ανθρώπων. Αυτό είναι το επιτελικό κράτος που μας έταξε. Αυτά μας έταξε.

Τι μας έφτιαξε όμως τόσο καιρό; Παρέλαβε το 2019 μια χώρα που είχε ξαναβρεί τον βηματισμό της. Γνωρίζετε ότι εμείς παραλάβαμε άδεια Ταμεία, χρεοκοπημένη χώρα, μέσα στα μνημόνια. Και καταφέραμε μέσα από μεγάλες δυσκολίες να βγάλουμε τη χώρα στις αγορές, να βγούμε εκτός μνημονίων, να ρυθμίσουμε το χρέος και να αφήσουμε 37 δισ. στα δημόσια ταμεία.

Και αναρωτιέμαι: αν εμείς κυβερνούσαμε σε συνθήκες όπως κυβέρνησε ο Μητσοτάκης που τα βρήκε όλα έτοιμα, τη χώρα σε ράγες, αν εμείς κυβερνούσαμε όχι με την υποχρέωση να μαζέψουμε 40 δισ. για να βγει η χώρα έξω από τον βούρκο με το κεφάλι να αναπνέει, αλλά με ευχέρεια να δαπανήσουμε πάνω από 60 δισ., όπως έκανε αυτός, αναρωτιέμαι ποια θα ήταν η εικόνα της χώρας; 

Θα ήταν αυτή η εικόνα στα δημόσια νοσοκομεία χωρίς νοσηλευτές και χωρίς γιατρούς; Θα ήταν αυτή η χώρα στα σχολεία μας με το 30% να είναι αναπληρωτές; Θα ήταν αυτή η χώρα στα πανεπιστήμια; Θα ήταν αυτή η χώρα του κοινωνικού κράτους; Το ξέρετε πολύ καλά: θα ήταν διαφορετική η εικόνα και διαφορετική η χώρα. Γι' αυτό όταν λέει ότι το δίλημμα είναι μπροστά ή πίσω, του απαντάμε: δυστυχώς το ’19 εξαπατήθηκε η μεσαία τάξη και η πλειοψηφία του ελληνικού λαού και πήγε πολλά βήματα πίσω η χώρα.

Σήμερα όμως έχουμε μια πραγματικότητα να διαχειριστούμε. Διότι τέσσερα χρόνια μετά, τι μας αφήνει πίσω του; Μια χώρα που έχει 50 δισ. μεγαλύτερο δημόσιο χρέος, αυτά τα τέσσερα χρόνια. Μια χώρα που έχει 40 δισ. μεγαλύτερο ιδιωτικό χρέος, αυτά τα τέσσερα χρόνια και σχεδόν τους μισούς Έλληνες -προσέξτε, 4.250.000 Έλληνες, η μισή Ελλάδα-, να χρωστάει, να έχει μη εξυπηρετούμενες οφειλές στις τράπεζες, στην Εφορία, στα ασφαλιστικά ταμεία. Και 700.000 νοικοκυριά να αγωνιούν αν αύριο θα χάσουν το σπίτι τους στους πλειστηριασμούς. Διότι 700.000 ενυπόθηκες κατοικίες βρίσκονται τούτη την ώρα στα χέρια των funds των φίλων του κ. Μητσοτάκη, όπως του κ. Πάτση που τον είχε στην κοινοβουλευτική του ομάδα και έκανε ακριβώς αυτή τη δουλειά. Κοράκι ήταν, πήγαινε και έπαιρνε το βιός των ανθρώπων, τους απειλούσε ότι θα τους πάρει το σπίτι για να πάρει και να βγάλει κέρδη από τα χρέη τους.
Αυτά τα τέσσερα χρόνια, φίλες και φίλοι, ζήσαμε τη μεγαλύτερη αναδιανομή εισοδήματος από τους πολλούς στους ισχυρούς και στους ημέτερους, με την ακρίβεια να καλπάζει, με τον μέσο μισθό να μειώνεται, με την έμμεση φορολογία να θερίζει. 

Σύμφωνα με τα στοιχεία που έχουμε στα χέρια μας από τον ΟΟΣΑ, είμαστε η μόνη χώρα της Ευρώπης που από το ’19 έως το ’21, την τριετία, ο μέσος ονομαστικός μισθός έπεσε. Και στις τρεις μονάχα χώρες της Ευρώπης που το 2022 έπεσε ο μέσος πραγματικός μισθός κατά 7,5%. Και έρχεται να μας πει ο πρωθυπουργός που κατάφερε η χώρα μας να είναι από τις ελάχιστες χώρες της Ευρώπης που μειώθηκε ο μισθός -ο μέσος μισθός, προσέξτε- ότι θα τον φτάσει στα 1.500 ευρώ το 2028. Ποιον κοροϊδεύει, αλήθεια; Η πραγματικότητα που ζούμε σήμερα μπορεί να περιγραφεί με την εξής έκφραση: ζούμε με μισθούς Βουλγαρίας αλλά με τιμές Βρετανίας. Αυτή είναι η Ελλάδα του κ. Μητσοτάκη. Και πώς αλλιώς, φίλες και φίλοι, έγινε η αναδιανομή του εισοδήματος αυτά τα χρόνια εκτός από τη συγκράτηση των μισθών; Με τις επιδοτήσεις στην αισχροκέρδεια. Έτσι έγινε. 

Πάνω από 10 δισ. ευρώ σε ενάμιση χρόνο σε επιδοτήσεις στις εταιρείες του ρεύματος και άλλα τόσα σε απευθείας αναθέσεις και σε κλειστούς διαγωνισμούς. To σχέδιο όμως προβλέπει τα επόμενα τέσσερα χρόνια να ζήσουμε και τη μεγαλύτερη αναδιανομή περιουσίας που έχει ζήσει ποτέ ο τόπος από τον 2ο Παγκόσμιο Πόλεμο και μετά, με τους 700.000 πλειστηριασμούς. Και το ερώτημα είναι, το απευθύνω σε εσάς, αλλά είναι ρητορικό. Το απευθύνω σε κάθε πολίτη, διότι εδώ είναι η ζωή μας, δεν έχει να κάνει με το τι κόμμα είμαστε. Θα αφήσουμε τον κ. Μητσοτάκη να υλοποιήσει αυτό το σχέδιο άλλα τέσσερα χρόνια, τη μεγαλύτερη αναδιανομή; Δεν σας άκουσα καλά, τι μου απαντήσατε; Θα τον αφήσουμε; Πώς θα τον εμποδίσουμε; Με την ψήφο μας θα τον εμποδίσουμε. Με τη νίκη του ΣΥΡΙΖΑ θα τον εμποδίσουμε, με τη νίκη του ΣΥΡΙΖΑ στις 21 του Μάη θα τον εμποδίσουμε.

Τι άλλο όμως μας αφήνει αυτά τα τέσσερα χρόνια; Εκτός από κοινωνική λεηλασία, μας αφήνει και μια δημοκρατία τραυματισμένη. Μια δημοκρατία που δεινοπαθεί με τη χειραγώγηση της Ενημέρωσης, τη χειραγώγηση της Δικαιοσύνης, με τις παράνομες παρακολουθήσεις. Προσπάθησε αυτά τα τέσσερα χρόνια να φτιάξει ένα καθεστώς, μια αυταρχική δημοκρατία. Παρακολουθούσε μέσα από το γραφείο του το μισό πολιτικό σύστημα, αντίπαλους και εχθρούς, ακόμη και την ηγεσία των Ενόπλων Δυνάμεων και με τη βοήθεια της προπαγάνδας έκανε το ψέμα και τη διαστρέβλωση, κανονικότητα. Εννιά μήνες ψεύδεται για το μεγάλο σκάνδαλο των υποκλοπών. «Δεν το ήξερα» έλεγε, «όλα έγιναν εν αγνοία μου» έλεγε και κρυβόταν πίσω από το εθνικό απόρρητο. Αλλά να που δεν χρειάστηκε πολύ. Mόνο απλά να έρθει σε ένα debate χρειάστηκε και με τη πρώτη ζόρικη ερώτηση… τρικυμία! Μαρτύρησε μόνος του, ομολόγησε. Σκάνδαλο οι υποκλοπές και κανένας εθνικός λόγος, ομολόγησε, για να παρακολουθείται το μισό πολιτικό σύστημα.
Αναγνώρισε ο ίδιος τα ψέματά του και την ενοχή του. Αλλά μένει ακόμη στη θέση του ανέγγιχτος, όλοι παραμένουν ανέγγιχτοι. Όλοι! Στη θέση της είναι η Εισαγγελέας της ΕΥΠ, η κ. Βλάχου η αξιότιμη, η οποία υπέγραφε για να παρακολουθούνται όλοι αυτοί οι πολιτικοί, οι δημοσιογράφοι, οι οικονομικοί παράγοντες. Και αν δεν υπήρχε κανένας εθνικός λόγος, παρανόμως υπέγραφε αλλά παραμένει στη θέση της. Στο σπίτι του και όχι στο σκαμνί της Δικαιοσύνης ο Διοικητής της ΕΥΠ, ο οποίος διορίστηκε εκεί χωρίς πτυχίο, γιατί ήταν φίλος του κ. Μητσοτάκη. Όλοι όσοι διέπραξαν κακουργήματα. Και στη θέση τους απαθείς και αδιάφοροι χωρίς να έχουν κάνει ούτε ένα βήμα για τη διαλεύκανση του μεγάλου αυτού σκανδάλου οι εισαγγελείς, που δήθεν ερευνούν. Ο Εισαγγελέας του Αρείου Πάγου ο αξιότιμος, πού είναι, μετά την ομολογία Μητσοτάκη ότι δεν υπήρχε εθνικός λόγος, να καλέσει την κ. Βλάχου στο γραφείο του να δώσει εξηγήσεις, γιατί υπέγραφε για να γίνουν αυτές οι παράνομες παρακολουθήσεις; Το μόνο που ήξερε όμως ήταν να βάζει εμπόδια σε έναν έντιμο δικαστή, στον επικεφαλής της Ανεξάρτητης Αρχής για τη Διασφάλιση του Απορρήτου, ο οποίος βρήκε τα πειστήρια του εγκλήματος στους τηλεπικοινωνιακούς παρόχους.

Φίλες και φίλοι, θέλω να το πω καθαρά: δεν υπάρχει καμία χώρα της Ευρώπης που να είχε συμβεί κάτι παρόμοιο, και να μπορούσε ο αρχιερέας του παρακράτους, ο ενορχηστρωτής του παρακράτους, ο πρωθυπουργός, να μένει έστω και για μία ώρα στη θέση του. Οι παράνομες παρακολουθήσεις απαγορεύονται και διώκονται παντού στην Ευρώπη, το ίδιο και στην Αμερική. Και υπάρχει ένας κανόνας, να ξέρετε, σε όλες τις δυτικές δημοκρατίες. Εάν σέβεσαι το Σύνταγμα και τους νόμους, μένεις. Αν παραβιάζεις το Σύνταγμα και τους νόμους, φεύγεις.
Όταν σε πιάσουν και αν σε πιάσουν με τη γίδα στην πλάτη, εάν δεν έχεις αξιοπρέπεια, μένεις. Εάν έχεις αξιοπρέπεια, φεύγεις. Από μόνος σου φεύγεις. Σε οποιαδήποτε άλλη ευρωπαϊκή δημοκρατία θα είχε οδηγήσει σε παραίτηση αυτή η ομολογία προχθές του πρωθυπουργού σε δημόσια συχνότητα, σε πανελλαδική συχνότητα ότι δεν υπήρχε κανένας εθνικός λόγος για τις παρακολουθήσεις. Ο κ. Μητσοτάκης όμως όχι μόνο δεν παραιτείται, αλλά διεκδικεί μέσα από την ψήφο του ελληνικού λαού να ξεπλύνει τα ατοπήματά του. Και ναι, αυτό θα κάνουμε που λέτε, θα τον παραιτήσετε εσείς με την ψήφο σας, θα τον παραιτήσει ο ελληνικός λαός στις 21 του Μάη, θα αποδώσει δικαιοσύνη ο ελληνικός λαός και θα φέρει ξανά τη δημοκρατία στην εξουσία.

Θέλω όμως να απευθυνθώ και στους συντηρητικούς πολίτες, στους συμπολίτες σας με τους οποίους έχουμε διαφορές ιδεολογικές, πολιτικές αλλά τους σεβόμαστε, που ψηφίζουν Νέα Δημοκρατία, αλλά ντρέπονται γι' αυτή την κατάντια του κόμματός τους. Διότι είναι ένα κόμμα ιστορικό, που σήμερα το κυβερνά μια αγία οικογένεια, όπως κυβερνά και τη χώρα. Θέλω να απευθυνθώ σε αυτούς και να τους ρωτήσω: θα ξεπλύνετε με την ψήφο σας τα ατοπήματα του κ. Μητσοτάκη απέναντι στην ίδια τη δημοκρατία; Θα γίνετε συνένοχοι σε αυτό το έγκλημα; 
Και θέλω να απευθυνθώ όμως με την ευκαιρία και στον κ. Ανδρουλάκη, που για πρώτη φορά τον άκουσα τόσο καθαρά προχθές να ζητά την ανάγκη να λογοδοτήσουν στη Δικαιοσύνη οι υπεύθυνοι του παρακράτους -μίλησε ακόμη και για φυλακή. Και τον ρωτώ: εύλογο να το ζητά, πιστεύει όμως αλήθεια πως αυτό μπορεί να γίνει με μια κυβέρνηση της Νέας Δημοκρατίας του κ. Μητσοτάκη; Προφανώς και δεν θα γίνει ποτέ με κυβέρνηση Μητσοτάκη. Γι' αυτό αν πραγματικά πιστεύει -και τον πιστεύω σε αυτό- ότι πρέπει να λογοδοτήσουν οι υπαίτιοι, ας αφήσει τους ανιστόρητους διμέτωπους. Μόνο με μια προοδευτική κυβέρνηση θα λογοδοτήσουν ο υπαίτιοι του παρακράτους, θα αποκατασταθεί η δημοκρατική νομιμότητα, θα ξαναγίνει η Ελλάδα μια κανονική ευρωπαϊκή χώρα.

Δεν είναι όμως μόνο οι υποκλοπές, είναι πολλά τα εγκλήματα που έγιναν αυτά τα τέσσερα χρόνια και ο κ. Μητσοτάκης έχει πολλή ευθύνη. Έχει ευθύνη για τον τραγικό χειρισμό της πανδημίας. Χάσαμε 37.000 συμπολίτες μας για να συνειδητοποιήσετε η αναλογία του πληθυσμού είναι αυτή που παίζει τον κρίσιμο ρόλο, γι' αυτό σε σύγκριση με τον πληθυσμό μας αυτό το νούμερο μας κατατάσσει στις χειρότερες χώρες στο δυτικό κόσμο. Ξεπεράσαμε τη Βραζιλία του Μπολσονάρο. Η Πορτογαλία που έχει παρόμοιο πληθυσμό με εμάς έχει 26.000 απώλειες, εμείς 37.000 απώλειες. Και υπάρχει ευθύνη γι' αυτό. Υπάρχει ευθύνη για τα ατελείωτα ψέματα για τη συγκάλυψη, για το ότι μας έλεγε ότι είναι το ίδιο να διασωληνώνεσαι εντός Μονάδων Εντατικής Θεραπείας και εκτός, διότι δεν υπάρχουν στοιχεία. Ενώ είχε στα συρτάρια του τις μελέτες των Καθηγητών, του κ. Τσιόδρα και του κ. Λύτρα. Έχει ευθύνη λοιπόν γι' αυτό.

Όπως έχει ευθύνη και για τη διπλή αισχροκέρδεια να είμαστε η πρώτη χώρα στις τιμές των καυσίμων και του ρεύματος και την ίδια στιγμή να έχουμε ρεκόρ εσόδων στα δημόσια ταμεία από τον υψηλό Φόρο Προστιθέμενης Αξίας. 50 φόρους μας λέει δήθεν ότι μείωσε και πανηγυρίζει. Πώς όμως πανηγυρίζει από τη μια ότι μείωσε τους φόρους, αλλά πανηγυρίζει και από την άλλη ότι στα δημόσια ταμεία έχουν εισρεύσει δισεκατομμύρια υπερέσοδα από τους φόρους. 4,5 δισ. περισσότερα από το κανονικό. Πώς τετραγωνίζει έτσι τον κύκλο; Από ποιες τσέπες τα άντλησε αυτά και σε ποιες τσέπες τα κατευθύνει; Από τις τσέπες των πολλών, για να πάνε στις τσέπες των λίγων. 

Έχει ευθύνη επίσης γιατί λίγο πριν έρθει η ενεργειακή κρίση, αποφάσισε να ιδιωτικοποιήσει τη ΔΕΗ ενώ σε όλες τις χώρες του κόσμου κρατικοποιούσαν τις επιχειρήσεις ηλεκτρισμού. Και μετέτρεψε τη ΔΕΗ σε λαγό στην κούρσα της αισχροκέρδειας. 

Έχει ευθύνη τέλος για ένα κράτος που δεν μπορεί να προσφέρει τη στοιχειώδη ασφάλεια στους πολίτες. Γιατί τέσσερα χρόνια δήθεν μας λένε ότι ψηφιοποιούν το κράτος, αλλά δεν κατάφεραν το αυτονόητο: να μπορούν να ελέγξουν ότι δυο τρένα για 12 συνεχόμενα λεπτά πήγαιναν το ένα απέναντι στο άλλο, στην ίδια ράγα. Και βεβαίως η μεγάλη τους ευθύνη είναι όχι μόνο γιατί απαξίωσαν το σιδηρόδρομο, όχι μόνο γιατί διόρισαν παράνομα με κομματικό ρουσφέτι τον σταθμάρχη, αλλά και γιατί προσπάθησαν να αποποιηθούν τις ευθύνες τους. Γιατί ο υπουργός των Τεμπών είχε πάρει τρία εξώδικα από τους εργαζόμενους, που είχαν προαναγγείλει την τραγωδία. Και γιατί λίγες μέρες πριν, στη Βουλή, απαντούσε στους βουλευτές του ΣΥΡΙΖΑ και έλεγε «Ντροπή να μου λέτε ότι υπάρχει ζήτημα ασφάλειας».Έχουν ευθύνη γιατί τις επόμενες μέρες προσπάθησαν να κρύψουν τις ευθύνες τους λέγοντας ψέματα ότι δήθεν υπήρχε σταθμός τηλεδιοίκησης στη Λάρισα. Θυμάστε; Και πήγαιναν οι υπουργοί και έστηναν παραστάσεις μπροστά από απαρχαιωμένες κονσόλες, λέγοντας δήθεν ότι αυτό είναι σταθμός τηλεδιοίκησης. 

Έχει επίσης ευθύνη ο ίδιος ο πρωθυπουργός γιατί βγήκε και μας είπε «Δεν ήξερα». Σε όλα τα κρίσιμα μας είπε «Δεν ήξερα». Δεν ήξερε ποιος παρακολουθεί στο διπλανό του γραφείο το μισό πολιτικό σύστημα. Δεν ήξερε ότι η κ. Μενδώνη είχε διορίσει τον κ. Λιγνάδη. Δεν ήξερε τι έκανε ο κ. Καραμανλής στους σιδηροδρόμους. Δεν ήξερε τι έκανε ο κ. Πάτσης. Δεν ήξερε τι έκανε η κ. Νικολάου. Τι ήξερε αλήθεια αυτός ο πρωθυπουργός; Ένας ανεύθυνος πρωθυπουργός! Ανεύθυνος άρχων και υποκριτής. Ένας πρωθυπουργός που δεν νοιάζεται. Ήξερε όμως πολύ καλά να ξαναβάλει τον κ. Καραμανλή στα ψηφοδέλτια της Νέας Δημοκρατίας, αυτό το ήξερε. Παραιτήθηκε για 30 μέρες για να αποφύγει τα δύσκολα και μετά ξαναγύρισε με την υπόσχεση ενδεχομένως να ξαναγίνει  υπουργός.

Οφείλουμε, πολίτες της Καβάλας, να πούμε ένα πράγμα: φτάνει πια με αυτή την οικογενειοκρατία. Φτάνει πια με αυτούς τους γόνους που μας κυβερνάνε. Φτάνει πια με αυτή την αναξιοκρατία σε αυτό τον τόπο. Πρέπει επιτέλους να γίνουμε μια πραγματική ευρωπαϊκή χώρα, μια ευρωπαϊκή δημοκρατία.

Πολίτες της Καβάλας, πριν από λίγες μέρες καταθέσαμε δημόσια το συμβόλαιο του ΣΥΡΙΖΑ με τους δημοκρατικούς πολίτες, το Συμβόλαιο της Αλλαγής. Το πρόγραμμά μας. Ένα πρόγραμμα που απευθύνουμε ταυτόχρονα και σε όλες τις δημοκρατικές προοδευτικές δυνάμεις, ώστε μετά τη νίκη του ΣΥΡΙΖΑ στις 22 του μήνα να είναι η βάση της συζήτησης για τη συγκρότηση προοδευτικής κυβέρνησης που θα φέρει την αλλαγή στη ζωή μας. Αυτό το συμβόλαιο έχει 11 άρθρα, αλλά έναν βασικό όρο. Ο βασικός του όρος είναι η δικαιοσύνη. Δικαιοσύνη για όλους – Δικαιοσύνη παντού. 

Και για να σας το πω επιγραμματικά, τέσσερα πράγματα -να σας μείνουν- προβλέπει αυτό το συμβόλαιο, αυτό το πρόγραμμα: Αύξηση μισθών, Μείωση τιμών, Ρύθμιση χρεών, Ένα δίκαιο, αποτελεσματικό, ισχυρό, κοινωνικό κράτος δίπλα στον πολίτη. Αυτούς τους τέσσερις βασικούς όρους προβλέπει αυτό το συμβόλαιο. Μας λένε οι πολιτικοί μας αντίπαλοι: «Δεν βγαίνει, το κοστολογήσαμε εμείς, δεν βγαίνει, να είστε σίγουροι ότι δεν βγαίνει». Το έστειλαν δήθεν και στο Γενικό Λογιστήριο του Κράτους, άλλο ψέμα. Θέλω σήμερα να τους απαντήσω: αυτό που εσείς λέτε ότι δεν βγαίνει, δεν έχει να κάνει με το πραγματικό του κόστος. Έχει να κάνει με το ότι το πρόγραμμά μας πράγματι έχει ένα κόστος, αλλά γι' αυτούς και γι' αυτά τα συμφέροντα που στηρίζετε και σας στηρίζουν.

Ναι, το πρόγραμμά μας θα έχει ένα κόστος για funds. Δεν θα πάρουν κοψοχρονιά τα σπίτια των ανθρώπων για να κερδοσκοπήσουν. Ναι, το πρόγραμμά μας θα έχει ένα κόστος για τις ενεργειακές εταιρείες και τα καρτέλ, δεν θα συνεχίσουν αυτή την αισχροκέρδεια. Ναι, για τους μετόχους των τραπεζών, δεν θα μοιράσουν υπερκέρδη, για τους αεριτζήδες του εύκολου χρήματος, του εύκολου κέρδους, γι' αυτές τις εταιρείες των ημέτερων που πήραν τις απευθείας αναθέσεις των 10 δισ. Ναι, θα έχει κόστος γι' αυτούς. Δεν θα έχει κόστος όμως για την ελληνική κοινωνία.

Και θέλω να γυρίσω τώρα το ερώτημα: αυτό το πρόγραμμα του κ. Μητσοτάκη της αναδιανομής του πλούτου, της αναδιανομής του εισοδήματος, της συρρίκνωσης του κοινωνικού κράτους, αλήθεια, τι κόστος έχει; Πόσο κόστισε σε χρήμα η απαξίωση του Εθνικού Συστήματος Υγείας, που οι άνθρωποι όταν αρρωσταίνουν δεν έχουν τη δυνατότητα σε αξιοπρεπή περίθαλψη; 

Πόσο κόστισε σε χρήμα ο φραγμός που έβαλε η κ. Κεραμέως στα παιδιά με την Ελάχιστη Βάση Εισαγωγής, που έκλεισε δεκάδες περιφερειακές Σχολές, για να στείλει τα παιδιά μας στα κολλέγια; 

Πόσο κόστισε σε χρήμα η απαξίωση του κοινωνικού κράτους, η απαξίωση του ΟΣΕ που οδήγησε στην τραγωδία των Τεμπών; Πόσο κόστισαν σε χρήμα όλα αυτά; Πόσο κοστίζουν αλήθεια οι απλήρωτες υπερωρίες; Πόσο κοστίζει η μαύρη εργασία των νέων; Πόσο κοστίζουν όλα αυτά; 
Ανυπολόγιστο είναι το κόστος και με τραγικό τρόπο μετρήσιμο, τις ίδιες τις ζωές μας. 
Γι' αυτό θέλω σήμερα να το ξεκαθαρίσω: Όσο κι αν μας τρομοκρατούν, όσο κι αν προσπαθούν τον λαό να τον τρομοκρατήσουν, εμείς δεν θα συμμορφωθούμε με τις υποδείξεις τους. 

Η 13η σύνταξη θα ξαναδοθεί στους συνταξιούχους, τα αναδρομικά θα δοθούν κανονικά. Γιατί σεβόμαστε τις αποφάσεις της Δικαιοσύνης. Ο μισθός των 2.000 ευρώ για τον πρωτοδιοριζόμενο γιατρό θα δοθεί στο Εθνικό Σύστημα Υγείας. Οι αυξήσεις στον βασικό μισθό και οι τριετίες θα ξεπαγώσουν, οι αυξήσεις στους δημοσίους υπαλλήλους, πρώτη φορά μετά από 14 χρόνια, στο 10% θα δοθούν κανονικά. Όλα όσα προβλέπει το πρόγραμμά μας θα δοθούν κανονικά. Είναι μετρημένα, είναι κοστολογημένα, είναι ρεαλιστικά.

Είναι όμως λίγο οξύμωρο αυτοί οι οποίοι άφησαν τη χώρα με 15% έλλειμμα το 2009 και μας οδήγησαν στα μνημόνια, αυτοί που άφησαν τη χώρα με άδεια Ταμεία το ’15, να κατηγορούν εμάς και να μας λένε: «Πώς θα φτιάξετε τους υπολογισμούς και τη δημοσιονομική σταθερότητα;». Εμάς, που βγάλαμε τη χώρα από τα μνημόνια. Αυτοί, που έχουν ένα κόμμα που χρωστάει 400 εκατομμύρια ευρώ δανεικά και αγύριστα, να μιλάνε σε εμάς για κοστολογήσεις και για λογαριασμούς. Πάει πολύ!

Θέλω όμως να σας πω ότι πέρα από το πρόγραμμά μας των 11 άρθρων, έχουμε ήδη έτοιμο -διότι, ξέρετε, η δικαιοσύνη πρέπει σε κάποιες στιγμές να σπεύδει, να επισπεύδει- από τις πρώτες μέρες της συγκρότησης μιας προοδευτικής διακυβέρνησης και πριν καν συγκροτηθεί η Βουλή για να αρχίσει να ψηφίζει νομοσχέδια, μια πράξη νομοθετικού περιεχομένου με τρία άρθρα. 

Το πρώτο της άρθρο προβλέπει την αναστολή όλων των πλειστηριασμών πρώτης κατοικίας, μέχρι να νομοθετηθεί το σχέδιο της ολοκληρωμένης προστασίας της ιδιοκτησίας από τα χρέη. 

Το δεύτερο άρθρο προβλέπει τη μείωση του ΦΠΑ σε όλα τα τρόφιμα στον κατώτερο συντελεστή στο 6% και σε μηδενικό συντελεστή για τα τρόφιμα άμεσης ανάγκης: το ψωμί, το παιδικό γάλα, τις παιδικές τροφές. Βεβαίως τη μείωση επίσης του Ειδικού Φόρου Κατανάλωσης στα καύσιμα, στον κατώτατο συντελεστή που προβλέπει η Ευρωπαϊκή Ένωση και τη μη καταβολή του για τους αγρότες και τους κτηνοτρόφους.

Το τρίτο άρθρο έχει να κάνει με τα παιδιά μας που είναι τώρα στη 3η Λυκείου και τούτη την ώρα δίνουν το δικό τους αγώνα για το μέλλον τους, για τις σπουδές τους: καταργούμε τους φραγμούς που έβαλε ο κ. Μητσοτάκης, τους φραγμούς στη ζωή τους, τους φραγμούς στις σπουδές τους από αυτές τις πανελλαδικές εξετάσεις. 20.000 παιδιά περισσότερα θα έχουν τη δυνατότητα να σπουδάσουν σε δημόσια πανεπιστήμια.

Πολίτες της Καβάλας… δεν θέλω να φύγω! Είναι τόσο ωραία αυτή η παρουσία σας εδώ, τόσο όμορφο να σας βλέπω εδώ από ψηλά, τόσο μεγάλη δύναμη και ορμή νίκης μας δίνει η σημερινή συγκέντρωση. Θέλω όμως πηγαίνοντας προς το τέλος να πω και ορισμένα πράγματα που έχουν να κάνουν με τις εκλογές αυτές καθαυτές. Ξέρετε, για μας ο αντίπαλος σε αυτές τις εκλογές είναι ένας: είναι η Νέα Δημοκρατία του κ. Μητσοτάκη. Το μέτωπο είναι ένα, η χειρότερη κυβέρνηση της Δεξιάς που γνώρισε ο τόπος. Πρέπει να σας πω ότι ώρες ώρες μου προκαλεί εντύπωση το γεγονός ότι άλλες δυνάμεις του προοδευτικού δημοκρατικού τόξου δεν το καταλαβαίνουν αυτό. Η απλή αναλογική, που για πρώτη φορά θα ψηφίσουμε φέτος, είναι ένα σύστημα εκλογών δίκαιης ψήφου. Ό,τι θα ψηφίσουμε, αυτό θα βγει. Είμαστε περήφανοι που το κάναμε εμείς αυτό. Δικαιοσύνη παντού, δικαιοσύνη και στην ψήφο. Ήταν ένα πάγιο αίτημα της Αριστεράς, αλλά απλή αναλογική σημαίνει ότι αναλαμβάνουμε και το μερίδιο της ευθύνης που μας αναλογεί από την αναλογική. Συνεπάγεται και ευθύνες για το πώς θα κυβερνηθεί ο τόπος. Δεν μπορεί να ακούμε πράγματα ανιστόρητα. Το ίδιο είναι -λέει- το πρόγραμμα της Νέας Δημοκρατίας, το ίδιο και του ΣΥΡΙΖΑ, μας είπαν κάποιοι Αριστεροί σύντροφοί μας. Αλήθεια, το ίδιο είναι; Το ίδιο είναι να μπορεί να δικαιωθεί ο εργαζόμενος, να έχει το Σώμα Επιθεώρηση Εργασίας δίπλα του, να έχει οκτάωρο θεσπισμένο, να έχει πληρωμένες υπερωρίες; Το ίδιο είναι;

Απευθυνόμαστε σε όλους τους δημοκρατικούς, Αριστερούς, προοδευτικούς πολίτες και τους λέμε ότι έχει μεγάλη σημασία ποιος θα κυβερνήσει για άλλα τέσσερα χρόνια τον τόπο. Μικρή σημασία έχει ίσως γι' αυτούς που τους ενδιαφέρει μόνο να κρατήσουν τις δυνάμεις τους και να περνά χειρότερα ο λαός για να λένε «σας τα λέγαμε εμείς». Αλλά ο λαός δεν θέλει να περνάει χειρότερα, για να λένε αυτοί «σας τα λέγαμε εμείς». Ο λαός θέλει να δει άσπρη μέρα στη ζωή του, θέλει να δει  μια καλύτερη ζωή, μια καλύτερη προοπτική. Αυτό θέλει να δει ο λαός.
Απευθυνόμαστε και στην άλλη πλευρά, σε αυτούς που μας κατηγορούν τούτες τις μέρες ότι κλέψαμε τα συνθήματά τους. Τα ίδια που έλεγε και η Αριστερά το ’80 στον Ανδρέα. Ακούστε ένα πράγμα: τα συνθήματα τα γεννά η ζωή και όταν κάποια συνθήματα γίνονται επίκαιρα, γίνονται επίκαιρα γιατί η ζωή τα κάνει επίκαιρα. Και δεν έχει κανένας την πνευματική ιδιοκτησία των συνθημάτων. Ανήκουν σε όλη τη δημοκρατική, στην προοδευτική Παράταξη του τόπου. Αν σήμερα γίνεται ξανά επίκαιρο το αίτημα της αλλαγής, είναι γιατί έχουμε ξανά τη χειρότερη κυβέρνηση της Δεξιάς που είδαμε από τη Μεταπολίτευση και μετά. 

Αν σήμερα πρέπει να κρατήσουμε μια παρακαταθήκη από αυτούς που έκαναν αυτά που άφησαν ιστορία με αυτά τα συνθήματα, είναι μία παρακαταθήκη: ότι πάντοτε το μέτωπο ήταν με τη Δεξιά και όχι με τις άλλες προοδευτικές δυνάμεις. Έτσι κι εμείς απλώνουμε το χέρι της συνεργασίας σε όλες τις προοδευτικές δυνάμεις, σε όλους τους προοδευτικούς πολίτες. Γιατί μέτωπο εμείς έχουμε μόνο με τον κ. Μητσοτάκη και τη Νέα Δημοκρατία.

Θέλω επίσης να πω ότι η απλή αναλογική δεν σημαίνει και τέλος της απλής λογικής. Το κόμμα που θα είναι πρώτο, θα έχει τον πρώτο λόγο και θα  μπορεί να σχηματίσει κυβέρνηση. Γι' αυτό απευθυνόμαστε στους πολίτες εκείνους που θέλουν να τιμωρήσουν τον κ. Μητσοτάκη για τη διακυβέρνησή του και τους λέμε: η πιο σκληρή τιμωρία γι' αυτό το καθεστώς που μας κυβερνά, είναι η ήττα του. Και η ήττα του καθεστώτος θα έρθει με την ήττα της Νέας Δημοκρατίας του κ. Μητσοτάκη. Και η ήττα της Νέας Δημοκρατίας του κ. Μητσοτάκη θα έρθει μόνο με τη νίκη του ΣΥΡΙΖΑ το βράδυ των εκλογών.

Να πω και δυο λόγια για την Καβάλα, στο ίδιο πλαίσιο και στο ίδιο κλίμα για τα προβλήματά της, απευθυνόμενος πάλι στους προοδευτικούς και δημοκρατικούς πολίτες και στις προοδευτικές δυνάμεις: μας απασχολεί αν τη Δευτέρα των εκλογών θα έχουμε μια κυβέρνηση που θα ασχοληθεί για να λυθούν τα μεγάλα προβλήματα του τόπου σας ή δεν μας πειράζει και ας έχουμε ξανά την Κυβέρνηση του κ. Μητσοτάκη για να τα διευρύνει, να τα μεγαλώσει ακόμη περισσότερο αυτά τα προβλήματα; Θα κάνουμε κάτι για τους νέους της περιοχής, που οι μισοί είναι άνεργοι; Θα κάνουμε κάτι για να δικαιωθεί ο αγώνας των εργαζομένων στα λιπάσματα και στα πετρέλαια, για να σεβαστεί το κράτος τις αποφάσεις της Δικαιοσύνης και οι ιδιωτικές εταιρείες να σεβαστούν τις αποφάσεις της Δικαιοσύνης;

Ο κ. Μητσοτάκης, που ήρθε στην πόλη σας πριν από λίγες μέρες, κουνούσε το κεφάλι του, «αίρει τα ρήματα», δεν απαντούσε. Εμείς δίνουμε μια σαφή απάντηση: οι νόμοι των ελληνικών δικαστηρίων θα γίνουν σεβαστοί από τον καθένα σε αυτό τον τόπο. Θα κάνουμε κάτι επίσης για το μεγάλο ζήτημα της Υγείας; Στην περιοχή μόνο το 38% των οργανικών θέσεων καλύπτεται από μόνιμο προσωπικό στα νοσοκομεία. Θα κάνουμε κάτι γι' αυτούς τους ανθρώπους που ήταν στην πρώτη γραμμή της πανδημίας με κίνδυνο τη ζωή τους και τότε υποκριτικά κάποιοι τους χειροκροτούσαν, αλλά μετά τους ξέχασαν; Θα κάνουμε κάτι ώστε να μονιμοποιηθούν, έτσι όπως ακριβώς έχουμε ηθική υποχρέωση για τους συμβασιούχους και τους επικουρικούς γιατρούς; 
Θα κάνουμε κάτι για το Κέντρο Ψυχικής Υγείας που είναι χωρίς μόνιμο γιατρό; Θα κάνουμε κάτι για τη μία και μοναδική ΤΟΜΥ (Τοπική Μονάδα Υγείας) που δεν έχει το απαραίτητο προσωπικό; Θα κάνουμε κάτι για τους αγρότες που ξηλώνουν τα αμπέλια τους; Για τους κτηνοτρόφους που σκοτώνουν τα θηλυκά τους ζώα, για να μην αυγατίσουν τα κοπάδια και δεν έχουν να τα θρέψουν; Θα κάνουμε κάτι γι' αυτούς τους ανθρώπους; Αυτά είναι τα μεγάλα ερωτήματα.

Εμείς θέλουμε για όλα αυτά να κάνουμε κάτι και όχι να τσακωνόμαστε για το ποιος έχει το copyright των συνθημάτων. Γι' αυτά θέλουμε να κάνουμε κάτι. Απευθυνόμαστε σε όλες και σε όλους, πρώτα και κύρια απευθυνόμαστε στον ελληνικό λαό στους πολίτες της Καβάλας, ανεξαρτήτως τι ψήφισαν τις προηγούμενες εκλογές και τους λέμε ένα πράγμα: Δώστε με την ψήφο σας στο ΣΥΡΙΖΑ και με τη νίκη του ΣΥΡΙΖΑ εντολή να σχηματιστεί μια κυβέρνηση προοδευτικής συνεργασίας, με εντολή να ασχοληθεί με αυτά τα καθημερινά, τα μεγάλα, τα κοινωνικά προβλήματα που σας απασχολούν. 

Δώστε μας την ευκαιρία, την πρώτη ευκαιρία να κυβερνήσουμε με βάση το πρόγραμμά μας. Γιατί το ’15-’19 βγάλαμε τη χώρα από τα μνημόνια με εντιμότητα δουλέψαμε, δεν μπορεί κανείς να μας κατηγορήσει ούτε για ένα ευρώ, αλλά δεν κυβερνήσαμε με βάση το πρόγραμμά μας. Κάναμε την ανάγκη φιλοτιμία, την εθνική υποχρέωση. Τα καταφέραμε. Αλλά δεν κυβερνήσαμε με βάση το πρόγραμμά μας.Τώρα είναι η πρώτη φορά που θα έχουμε την ευκαιρία να κυβερνήσουμε όχι με τα «πρέπει», αλλά με τα «θέλω» μας. Δώστε μας αυτή την πρώτη ευκαιρία. Ξέρουμε και μπορούμε να φέρουμε την πραγματική αλλαγή στις ζωές των ανθρώπων.

Με αυτές τις σκέψεις θέλω από τα βάθη της καρδιάς μου να σας ευχαριστήσω για τη συγκλονιστική σας παρουσία σήμερα εδώ. Με αυτές τις σκέψεις θέλω να σας ζητήσω μια μόνο χάρη αυτές τις εννιά μέρες που έχουμε μπροστά μας. Και η χάρη που σας ζητώ είναι με την ίδια αγωνιστικότητα, με την ίδια αισιοδοξία που πλαισιώσατε τη σημερινή μας συγκέντρωση, να βρεθείτε και τις επόμενες μέρες δίπλα στους ανθρώπους που στέκονται αναποφάσιστοι, δίπλα στους ανθρώπους που ακόμη δεν έχουν πάρει τη μεγάλη απόφαση και να τους πείτε: Τώρα είναι η ώρα της αλλαγής. Τώρα είναι η ώρα της απόφασης, τώρα είναι η ώρα του ΣΥΡΙΖΑ-Προοδευτική Συμμαχία.Σας καλώ σε κάθε χωριό, σε κάθε γειτονιά, μέχρι τις εκλογές να κάνουμε το μήνυμα της νίκης που σήμερα στείλατε σε όλη την Ελλάδα, απόφαση ψήφου για τη μεγάλη νίκη στις 21 του Μάη, ώστε το βράδυ να πανηγυρίζει ο λαός και όχι τα καρτέλ. Ώστε να γίνει η αλλαγή πράξη με τη δική σας ψήφο. Σας ευχαριστώ θερμά για τη σημερινή σας παρουσία. Δώσατε το μήνυμα της νίκης, δώσατε το μήνυμα της αλλαγής. Η Καβάλα σήμερα ανοίγει, δείχνει τον δρόμο. Είναι η μεγαλύτερη συγκέντρωση που έχουμε κάνει ποτέ! Και αυτό λέει πολλά.
Γεια σας και με τη νίκη! 
