Είναι λοιπόν ένα κλειστό γήπεδο, για να χωρέσει την αισιοδοξία σας, για να χωρέσει το μήνυμα της νίκης και της Αλλαγής που δίνουν σήμερα τα Γιάννενα! Είναι η καλύτερη, η πιο αληθινή παράσταση νίκης η σημερινή σας συγκέντρωση! Δίνει το μήνυμα της νίκης! Ο νομός Ιωαννίνων και όλη η Ήπειρος θα δώσουν πρωτιά στον ΣΥΡΙΖΑ-Προοδευτική Συμμαχία, σε έξι μέρες από σήμερα!  Έξι μέρες έμειναν, πολίτες των Ιωαννίνων. Πέντε και μία, που λέγαμε παλιά στον Στρατό. Πέντε και μία για τη μεγάλη Αλλαγή! Πέντε και μία για τη μεγάλη νίκη! Είναι μήνυμα ανατροπής αυτό που δίνετε σήμερα. Την Κυριακή τελειώνουν τα ψέματα. Η Ελλάδα γυρίζει σελίδα. Ξημερώνουν μέρες δικαιοσύνης, μέρες δημοκρατίας, μέρες αξιοκρατίας. Ξημερώνουν ξανά μέρες του λαού. Αυτό είναι το μήνυμα, σας διαβεβαιώνω, που προσλαμβάνω σε κάθε γωνιά της πατρίδας μας και σε κάθε συγκέντρωση, σε κάθε πόλη, από την Αλεξανδρούπολη ως την Κρήτη, από την Κέρκυρα ως τα Δωδεκάνησα. Κάθε συγκέντρωση είναι και μία απόδειξη νίκης.  Η καλύτερη παράσταση νίκης είναι η επαφή μας με τον κόσμο. Διότι εμείς είμαστε συνέχεια μέσα στον κόσμο. Σήμερα μας τα χάλασε ο καιρός, διότι αν δεν είχαμε δελτίο βροχόπτωσης, θα είχαμε βροχή από κόσμο στη μεγάλη σας πλατεία εδώ στα Γιάννενα και δεν μας χωράει αυτό το κλειστό γυμναστήριο, είναι γεμάτο μέσα κι έξω. Σε κάθε μας συγκέντρωση, όμως, φαίνεται καθαρά ότι την Κυριακή που μας έρχεται, πάμε για μια μεγάλη νίκη της Δημοκρατίας, μια μεγάλη νίκη του λαού. 

Γιατί; Γιατί η συντριπτική πλειοψηφία της ελληνικής κοινωνίας, η συντριπτική πλειοψηφία των απλών ανθρώπων, ένα πράγμα  λέει, ένα πράγμα αισθάνεται και ένα πράγμα βγάζει προς τα έξω, δυο λέξεις: Ως εδώ! Ως εδώ, δεν πάει άλλο! Δεν πάει άλλο με την αλαζονεία! Δεν πάει άλλο με την αδιαφορία! Δε πάει άλλο με την αναξιοκρατία! Δεν πάει άλλο με τη οικογενειοκρατία! Δεν πάει άλλο με τις ανισότητες! Δεν πάει άλλο με τη γενικευμένη αδικία! Κι αν κάποιοι νεότεροι ξέχασαν, ήρθε η χειρότερη κυβέρνηση της Δεξιάς από τη Μεταπολίτευση και μετά, η κυβέρνηση του κ. Μητσοτάκη, να θυμίσει τι ακριβώς σημαίνει Δεξιά. Μας λέει, φίλες και φίλοι, ο κ. Μητσοτάκης ότι οι Έλληνες, θέλουν να πάνε μπροστά και όχι να γυρίσουν πίσω. Ξέρετε κάτι; Συμφωνώ μαζί του, δίκιο έχει. Μόνο που αντί να τα λέει στους Έλληνες, πρέπει να τα λέει κάθε πρωί στον καθρέφτη του, ότι πρέπει η χώρα να πάει μπροστά και όχι να γυρίσει πίσω. Γιατί είναι ο άνθρωπος που παρέλαβε μια χώρα που, μετά από μεγάλες περιπέτειες, είχε ξαναβρεί τη σταθερότητά της, έξω από τα μνημόνια. Με ρυθμισμένο το χρέος, με γεμάτα τα Ταμεία, με όρθια την κοινωνία και ισχυρή προοπτική για την οικονομία της. Και βεβαίως όλα αυτά έγιναν διότι με εντιμότητα κυβερνήσαμε στις πιο δύσκολες στιγμές της πρόσφατης ιστορίας μας. Και καταφέραμε τις θυσίες του ελληνικού λαού να τους δώσουμε αντίκρισμα. Και τι έκανε ο κ. Μητσοτάκης τέσσερα χρόνια τώρα; Τράβηξε χειρόφρενο και με τα δυο χέρια και έκανε αναστροφή. Μας γύρισε πίσω σε σκοτεινές εποχές, σε μια χώρα όπου οι εργαζόμενοι δουλεύουν απλήρωτα 12ωρα, σε μια χώρα που έχει καταντήσει να έχει μισθούς Βουλγαρίας, και τιμές Βρετανίας. Γιατί αυτό γίνεται σήμερα στην Ελλάδα. 

Σε μια χώρα που η κυβέρνηση βιάζει τη Δημοκρατία και παρακολουθεί το μισό πολιτικό σύστημα, ακόμα και την ηγεσία του στρατεύματος. 

Σε μια χώρα με διαλυμένα δημόσια νοσοκομεία και με ρεκόρ απωλειών στην πανδημία. 

Σε μια χώρα που κλείνουν πανεπιστημιακές σχολές για να ανοίξει η πελατεία για τα κολλέγια. 

Σε μια χώρα που η ενημέρωση φιμώνεται και η προπαγάνδα ανθίζει με κρατικό χρήμα. 

Αυτή είναι η Ελλάδα του κ. Μητσοτάκη. Η Ελλάδα που πλήγωσε και πληγώνει κάθε Έλληνα, τέσσερα χρόνια τώρα. Πλήγωσε κάθε νέα και κάθε νέο, που πασχίζει να τα βγάλει πέρα, να ανοίξει σπίτι και να κάνει οικογένεια. Γιατί ο μισθός τελειώνει στις 15 του μήνα. Πλήγωσε κάθε εργαζόμενο που αναγκάζεται να δουλεύει ήλιο με ήλιο για έναν μισθό που δεν καλύπτει ούτε τις στοιχειώδεις ανάγκες. Πλήγωσε κάθε νέα μητέρα που κάθε μήνα αντιμετωπίζει το δίλημμα τι να πρέπει να κόψει από τη διατροφή του παιδιού της, γιατί οι τιμές στα είδη πρώτης ανάγκης έχουν πάει στα ύψη. 

Πλήγωσε κάθε έντιμο επιχειρηματία που τον κυνηγάν οι εισπρακτικές και το κράτος όχι απλά αρνείται να του κάνει μια λογική ρύθμιση για τα χρέη, αλλά τον απειλεί ότι θα του τα πάρει όλα μέσω του πτωχευτικού.

Και πλήγωσε ξανά και ξανά αυτούς που μόχθησαν για να αγοράσουν το δικαίωμα της αξιοπρέπειας, όταν βγουν στη σύνταξη. Τους συνταξιούχους, που τους εξαπάτησε με τη 13η σύνταξη, τους εξαπάτησε με τα αναδρομικά και τους έχει στερήσει πάνω από 7 δισεκατομμύρια τα τελευταία τέσσερα χρόνια.

Ήρθε όμως  η ώρα, πολίτες των Ιωαννίνων, ήρθε η ώρα αυτές τις μεγάλες πληγές στο σώμα της κοινωνίας, να τις κλείσουμε οριστικά με τη συμμετοχή μας  στις κάλπες την Κυριακή και με την ψήφο μας την Κυριακή. Η Ελλάδα που μας πληγώνει τελειώνει οριστικά σε έξι μέρες από σήμερα. Και η Ελλάδα που μας αξίζει, ξημερώνει σε επτά μέρες από σήμερα. Την άλλη Δευτέρα θα έχουμε μια διαφορετική πραγματικότητα στην πατρίδα μας. Και θα έρθει αυτή η διαφορετική πραγματικότητα με τη νίκη του ΣΥΡΙΖΑ, που θα είναι ταυτόχρονα και νίκη της Αλλαγής, διότι θα ανοίξει τον δρόμο ευθύς αμέσως για τον σχηματισμό προοδευτικής κυβέρνησης συνεργασίας, με στόχο να ξαναφέρει στον τόπο τη  δικαιοσύνη για όλους και παντού. 

Ο κ. Μητσοτάκης, βεβαίως, φιλοτέχνησε μια εικονική πραγματικότητα.  Με τη βοήθεια των χορηγών του της επικοινωνίας, με τα εκατομμύρια του κρατικού χρήματος της λίστας Πέτσα που έφτιαξαν την «Ενημέρωση 108» -που πήγαμε τώρα 107, ανεβήκαμε λίγο, είναι αλήθεια, διότι έπεσε κάποια άλλη τριτοκοσμική χώρα, είμαστε 107οι στη λίστα, από τους χειρότερους στον κόσμο σε ό,τι αφορά τον πλουραλισμό και τη δημοκρατία στην ενημέρωση. Φιλοτέχνησε λοιπόν μια εικονική πραγματικότητα. Και τον ακούω πάρα πολλές φορές να μιλά για τα επιτεύγματά του και αισθάνομαι ότι ζω σε άλλη χώρα, ή ότι ο ίδιος νομίζεις ότι κυβερνά μια άλλη χώρα. Μια χώρα φανταστική, κάτι σαν την Αλίκη στη Χώρα των Θαυμάτων. Η πραγματικότητα όμως είναι αντίθετη. Δεν πρόκειται για την Αλίκη στη Χώρα των Θαυμάτων, αλλά για τον Κυριάκο στη χώρα των Τραυμάτων. Από τα πολλά τραύματα που έχει στο σώμα της αυτή η κοινωνία  και αυτή  η χώρα. Των τραυμάτων που ο ίδιος προκάλεσε. Να απαριθμήσω ορισμένα από αυτά τα τραύματα.
 
Τραύμα πρώτο: Μέσα σε τέσσερα χρόνια, τι αφήνει πίσω του στην οικονομία: Αφήνει 50 δισεκατομμύρια μεγαλύτερο  το δημόσιο χρέος. 40 δισεκατομμύρια  μεγαλύτερο το ιδιωτικό χρέος. Αφήνει πίσω του τη μισή Ελλάδα, 4.250.000 Έλληνες, με μη εξυπηρετούμενες οφειλές. Τη μισή Ελλάδα να χρωστά. Μη εξυπηρετούμενες οφειλές στην Εφορία, στις τράπεζες, στα ασφαλιστικά ταμεία. 

Και αφήνει πίσω του 700.000 νοικοκυριά να αγωνιούν αν την επόμενη μέρα θα χάσουν το σπίτι τους στους πλειστηριασμούς, διότι φρόντισε ο κ. Μητσοτάκης να άρει την προστασία της πρώτης κατοικίας και να μεταφέρει τα δάνειά τους στα funds με στόχο κοψοχρονιά να πάρουν στους πλειστηριασμούς τα σπίτια τους. 

Δεύτερο τραύμα: Αφήνει πίσω του ένα διαλυμένο ΕΣΥ, χωρίς επαρκές ιατρικό και νοσηλευτικό προσωπικό. Το αρνητικό ρεκόρ των 37.000 συνανθρώπων μας, που χάσαμε στην πανδημία, κατατάσσει τη χώρα μας στη χειρότερη θέση σε όλο τον δυτικό κόσμο, ακόμα χειρότερη κι από τη Βραζιλία του Μπολσονάρο, αναλογικά με τον πληθυσμό μας. Γιατί συνέβη αυτό; Γιατί αντί να ενισχύσει τα νοσοκομεία μας με γιατρούς και με νοσηλευτές, αντί να φτιάξει ΜΕΘ, τι μας έλεγε; Μας έλεγε ψέματα ότι δήθεν δεν γνωρίζει αν υπάρχουν μελέτες που να λένε το αυτονόητο, ότι όταν ένας άνθρωπος διασωληνωθεί έξω από τις ΜΕΘ, δεν έχει προφανώς τις ίδιες πιθανότητες να σωθεί μ’ αυτόν που διασωληνώνεται εντός. Και τα έλεγε ανερυθρίαστα αυτά τα ψέματα, ενώ είχε όλες τις μελέτες και υπήρχε και η κοινή λογική. 

Τραύμα τρίτο: Μια Παιδεία, με χιλιάδες νέες και νέους κάθε χρόνο να κόβονται τεχνηέντως από τα πανεπιστήμια, να μην έχουν δυνατότητα πρόσβασης στα πανεπιστήμια, διότι εφήρμοσε, υλοποίησε την Ελάχιστη Βάση Εισαγωγής, προκειμένου να δώσει πελατεία στα ιδιωτικά κολλέγια. Και ποιος κόβεται συνήθως; Ποια παιδιά είναι σ’ αυτά τα 20.000 που κόβονται; Παιδιά από λαϊκές οικογένειες, χωρίς μεγάλες δυνατότητα για φροντιστήρια. Και τι συμβαίνει μ’ αυτό; Μαραζώνουν οι σχολές στα περιφερειακά πανεπιστήμια, κλείνουν διότι δεν έχουν φοιτητές. Μας αφήνει επίσης μια Παιδεία με σχολεία χωρίς μόνιμους εκπαιδευτικούς, με το 30% να είναι αναπληρωτές. Και μας αφήνει πανεπιστήμια χωρίς πανεπιστημιακούς καθηγητές, αλλά με αρκετούς  πανεπιστημιακούς αστυνόμους. Αυτά τα τραύματα μας αφήνει ο κ. Μητσοτάκης. 

Μας αφήνει κι ένα τέταρτο τραύμα: Την εργασιακή εκμετάλλευση. Η ψηφισμένη με νόμο κανονικότητα των απλήρωτων υπερωριών και της κατάργησης του οκτάωρου για τους εργαζόμενους, η κατάργηση του Σώματος Επιθεώρησης Εργασίας, ώστε ο εργαζόμενος να μην έχει κανένα στήριγμα από την πολιτεία για να διεκδικήσει την εφαρμογή της νομιμότητας.

Μας αφήνει κι ένα πέμπτο τραύμα, το οποίο έχετε ζήσει όλοι σας: Τη λεηλασία του εισοδήματος, την κατάρρευση του μέσου μισθού και της αγοραστικής δύναμης των νοικοκυριών. Αδιάψευστος μάρτυρας, τα στοιχεία που δίνουν οι Διεθνείς Οργανισμοί. Τι μας είπε η Eurostat; Ότι στην Ελλάδα, τα τελευταία χρόνια, ένα νοικοκυριό με μηνιαίο εισόδημα ως 700 ευρώ,  έχει χάσει το 40% της αγοραστικής του δύναμης. Ο μισθός που έπαιρνε δηλαδή πριν από δυο χρόνια είχε 40% μεγαλύτερη αξία. Τι μας είπε προχθές ο ΟΟΣΑ, ο Οργανισμός Οικονομικής Συνεργασίας και Ανάπτυξης; Μας είπε ότι η Ελλάδα του κ. Μητσοτάκη, ήταν η μόνη ευρωπαϊκή χώρα, η μόνη, την τριετία 2019-2021 που υπήρξε μείωση του μέσου ονομαστικού μισθού και μία από τις μόνο τρεις στην Ευρώπη που το 2022, είχε μείωση του μέσου πραγματικού μισθού. Τι σημαίνει αυτό, τι σημαίνουν όλα αυτά: Ότι εκεί που μας έταζαν καλύτερες δουλειές, καλύτερους μισθούς και στήριξη της μεσαίας τάξης, οδήγησαν τη μεσαία τάξη να ζει με κουπόνια. Κουπόνια για το σούπερ μάρκετ, κουπόνια για τον λογαριασμό του ρεύματος, κουπόνια για τα πρατήρια της βενζίνης. Και μείωσαν τους μισθούς, μείωσαν την αγοραστική δύναμη, διέλυσαν την εργασία. 

Άρα, όλα όσα έταζαν τέσσερα χρόνια πριν, έκαναν ακριβώς τα αντίθετα. Και θέλω να σας μιλήσω και για άλλα δυο τραύματα, για δυο ακόμα τραύματα: Το έκτο στη σειρά τραύμα από αυτά που σας είπα λίγοι πριν, το έκτο στη σειρά, είναι το μεγάλο τραύμα που αφήνουν στο κράτος. Ένα κράτος-λάφυρο αφήνουν, με τις «γαλάζιες ακρίδες» -τα λέω καλά, γαλάζιες ακρίδες δεν τις είπαμε;- να καταλαμβάνουν θέση σε όλες τις δημόσιες επιχειρήσεις κοινής ωφέλειας. Θυμάστε τι έλεγαν για μας, έτσι; Ότι έχουμε αυξήσει τους μετακλητούς. Κι αυτοί οι αθεόφοβοι τους διπλασίασαν τους μετακλητούς. Και όχι μόνο τους διπλασίασαν, αλλά φρόντισαν να αυξήσουν και 30% τον μισθό, γιατί δεν τους έφτανε. Αλλά δεν είναι μόνο οι μετακλητοί. Το πάρτι που γίνεται με τις διευθυντικές θέσεις στις ΔΕΚΟ -διπλασίασαν σε όλες τις ΔΕΚΟ τις διευθυντικές θέσεις για να βρουν θέση όσο περισσότεροι μπορούσαν από τα λεγόμενα γαλάζια golden boys, οι οποίοι στα Διοικητικά Συμβούλια συνήθως αποφασίζουν να δίνουν μπόνους, αυξήσεις στους εαυτούς τους. Τι άλλο έκαναν στο κράτος; Διορισμούς εκτός ΑΣΕΠ. Τι άλλο έκαναν στο κράτος; Απαξίωσαν τη λειτουργία του. Αδιαφόρησαν ακόμα και για την ασφάλεια του πολίτη. Και αδιαμφισβήτητη απόδειξη, ήταν το τραγικό δυστύχημα, πριν από δυο μήνες, στα Τέμπη. 

Μια ανείπωτη τραγωδία, αποτέλεσμα της πολιτικής ανηθικότητας ενός καθεστώτος που άφησε τους σιδηροδρόμους να διαλύονται. Και θυμάστε, λίγες μέρες πριν, ο υπουργός των Τεμπών μέσα στη Βουλή δεχόταν ερωτήσεις από τους βουλευτές του ΣΥΡΙΖΑ. Και βεβαίως δεχόταν και εξώδικα από τους εργαζόμενους στον σιδηρόδρομο, που προανήγγειλαν την τραγωδία. Και τι απαντούσε; «Ντροπή», τους έλεγε, «να μου μιλάτε για ασφάλεια στον σιδηρόδρομο». Αυτός ο άνθρωπος υποκριτικά παραιτήθηκε την ίδια μέρα του δυστυχήματος και λίγες μέρες μετά, σε συνεννόηση με τον κ. Μητσοτάκη, ήταν ξανά υποψήφιος, με τους συνδυασμούς της Νέας Δημοκρατίας στις Σέρρες, για να ξεπλυθεί στην Κολυμβήθρα του Σιλωάμ και να συνεχίσει παρά τα όσα έκανε, να είναι βουλευτής. Και αν κερδίσει ο Μητσοτάκης, σίγουρα θα το κοιτάξει να είναι και υπουργός.  Διότι αυτό το κόμμα είναι το κόμμα της οικογενειοκρατίας, το κόμμα των γόνων, όπου δυο χρόνοι, άχρηστοι γόνοι, συναντήθηκαν και είχαμε αυτό το μοιραίο αποτέλεσμα για 57 ανθρώπινες ψυχές. 

Χειρότερο όμως κι από τις ευθύνες τους γι' αυτό το τραγικό δυστύχημα, ήταν ο τρόπος που διαχειρίστηκαν το δυστύχημα αυτό. Δεν θα σταθώ σ’ αυτές τις αθλιότητες και τα ψέματα που έλεγαν, ότι δήθεν δεν έφταιγαν αυτοί αλλά οι προ-προηγούμενοι. Δεν θα σταθώ στο απαράδεκτο, στο άθλιο show μπροστά σε μια απαρχαιωμένη κονσόλα, διότι έγινε μια πυρκαγιά καταστροφική του καλοκαίρι του ’19 στην τηλεδιοίκηση και τέσσερα χρόνια δεν φρόντισαν να την αποκαταστήσουν. 
Θα σταθώ όμως στα ψέματα που είπαν για τον διορισμό, που ήταν ένα κομματικό ρουσφέτι παράνομο, και θα σταθώ σ’ αυτά που μας είπε προχθές ο κ. Μητσοτάκης σ’ έναν τηλεοπτικό σταθμό. «Τα Τέμπη για μας», είπε, «ήταν μια φθορά μικρή και πρόσκαιρη που ξεχάστηκε». Όχι λοιπόν κ. Μητσοτάκη! Η απώλεια 57  συνανθρώπων μας δεν είναι μια πολιτική φθορά! Είναι ένα έγκλημα! Και σας διαβεβαιώνουμε ότι δεν θα το ξεχάσουμε! Έχουμε ηθική υποχρέωση να μην το ξεχάσουμε. Και σε αυτούς που χάθηκαν αλλά και για να μη βρεθούμε ποτέ ξανά μπροστά σε μια τέτοια ανείπωτη τραγωδία. 

Κι έρχομαι στο 7ο τραύμα –έχω χάσει και το λογαριασμό, είναι πολύ περισσότερα, απαρίθμησα κάποια να σας πω σήμερα. Έρχομαι στο 7ο τραύμα και ίσως βαθύτερο, γιατί αφορά την κακοποίηση της Δημοκρατίας, τον βιασμό του κράτους δικαίου στην πατρίδα μας. Θα θυμάστε ότι ο κ. Μητσοτάκης όλο αυτό το διάστημα, ακόμα και σήμερα, αρνείται, απέφευγε και αποφεύγει σαν τον διάολο το λιβάνι, να σταθεί απέναντί μου σ’ έναν τηλεοπτικό σταθμό και να συζητήσουμε ήρεμα και απλά. Αλλά μπροστά στις κάμερες, real time, να καταλάβει ο ελληνικός λαός τις θέσεις μας, να αντικρούσουμε επιχειρήματα. Δεν τολμούσε. Η προχθεσινή του παρουσία, μια εβδομάδα πριν, στο debate, μάλλον απέδειξε ότι δικαίως δεν το ήθελε. Δεν ήμασταν οι δυο μας βέβαια, είχε κι άλλους τέσσερις, νόμιζε ότι θα κρυφτεί πίσω απ’ αυτούς, αλλά στην πρώτη ζόρικη ερώτηση τα έχασε. Και μαρτύρησε, όπως λένε, χωρίς ξύλο. Τι μαρτύρησε; Μαρτύρησε αυτό που προσπαθούσε να κρύψει επιμελώς εννιά μήνες. Το σκάνδαλο των παράνομων παρακολουθήσεων. Το είπε «σκάνδαλο» και ταυτόχρονα παραδέχτηκε ότι δεν υπήρχε κανένας εθνικός λόγος για να γίνονται αυτές οι παρακολουθήσεις. 

Και το ερώτημα είναι:  Αφού δεν υπήρξε κανένας εθνικός λόγος, γιατί κ. Μητσοτάκη εννιά μήνες επικαλούσασταν το εθνικό απόρρητο για να συγκαλύψετε την αλήθεια στην Εξεταστική Επιτροπή; Και άραγε, αφού δεν υπήρχε κανένας εθνικός λόγος, γιατί η κ. Βλάχου, η Εισαγγελέας της ΕΥΠ, υπέγραφε όλες αυτές τις διατάξεις για να παρακολουθείτε το μισό πολιτικό σύστημα -πολιτικοί αρχηγοί, υπουργοί, ακόμα και οι αρχηγοί των Ενόπλων Δυνάμεων- και κανείς δεν έχει ζητήσει εξηγήσεις απ’ αυτή την κ. εισαγγελέα, η οποία μας δήλωσε ότι αν έκρινε η ίδια, ακόμα και την Πρόεδρο της Δημοκρατίας θα παρακολουθούσε. Αυτό που σας περιγράφω, δεν είναι ακριβώς η Δεξιά, είναι ένα καθεστώς. Που χειρότερό του δεν έχει δει ο τόπος από τη Μεταπολίτευση και μετά. Δεν είναι ακριβώς η Δεξιά αυτό που σας περιγράφω. Είναι το καθεστώς Μητσοτάκη. Και διερωτώμαι, διότι αυτό είναι το ζουμί των παρακολουθήσεων: Αλήθεια, πού έχουν πάει όλα αυτά τα οποία έχουν καταγραφεί; Πού έχουν πάει οι απομαγνητοφωνήσεις της παρακολούθησης του μισού πολιτικού συστήματος και του μισού οικονομικού συστήματος, του επιχειρηματικού κόσμου; Τα έχει σε στικάκια ο κ. Μητσοτάκης στο συρτάρι του για να εκβιάζει την επόμενη εικοσαετία το μισό πολιτικό συστήμα και επιχειρηματικό κόσμο; Αυτό είναι το μεγάλο ερώτημα. Και γι' αυτό,  πράγματι, πρέπει να λογοδοτήσουν οι υπεύθυνοι, με πρώτο τον πρωθυπουργό που ενορχήστρωσε αυτή την αθλιότητα. 

Θέλω όμως να διερωτηθώ και να ρωτήσω, γιατί ήταν η πρώτη φορά που ακούσαμε τόσο καθαρά τον κ. Ανδρουλάκη να μιλάει για την ανάγκη να λογοδοτήσει το παρακράτος. Θέλω να ρωτήσω: πώς ακριβώς θα λογοδοτήσει αυτό το παρακράτος;  Με μια νέα κυβέρνηση Νέας Δημοκρατίας του κ. Μητσοτάκη;  Ή με μια προοδευτική κυβέρνηση; Διότι αν ήταν, θα είχε λογοδοτήσει τώρα 9 μήνες αυτό το παρακράτος. Αφήστε λοιπόν κ. Ανδρουλάκη τους ανιστόρητους διμέτωπους και αναλάβετε ευθύνες για την επόμενη μέρα της χώρας. Η ώρα της κρίσης έρχεται για όλους μας. Οι διμέτωποι δεν ανήκουν στην ιστορία που θεωρείτε ότι είστε ο μοναδικός πνευματικός κληρονόμος. Ο Ανδρέας Παπανδρέου δεν είχε διμέτωπο, είχε μόνο ένα μέτωπο, με τη Δεξιά. Κι εμείς σήμερα δεν έχουμε διμέτωπο, έχουμε ένα μόνο μέτωπο: με τη χειρότερη Δεξιά από τη μεταπολίτευση και μετά. Εμείς λοιπόν τείνουμε χείρα συνεργασίας στις προοδευτικές δυνάμεις. Για να έχουμε μια κυβέρνηση συνεργασίας που θα στηρίξει την κοινωνία, αλλά και θα αποκαταστήσει τις μεγάλες πληγές στη Δημοκρατία. 

Θέλω όμως σ’ αυτό το σημείο να απευθυνθώ και στους συντηρητικούς πολίτες, στους συντηρητικούς ψηφοφόρους. Στους ψηφοφόρους της Νέας Δημοκρατίας. Έχουμε σημαντικές ιδεολογικές διαφορές, αλλά δεν πιστεύω ότι η πλειοψηφία αυτών των ψηφοφόρων επιθυμούν τη συγκάλυψη αυτού του σκανδάλου. Δεν πιστεύω ότι η πλειοψηφία αυτών των ψηφοφόρων επιθυμούν την αυθαιρεσία από την κακοποίηση της Δημοκρατίας στη διαφθορά. Και το ερώτημά μου είναι: Ο κ. Μητσοτάκης σας καλεί με την ψήφο σας να τον ξεπλύνετε. Θα τον ξεπλύνετε; Θα γίνετε εν γνώσει σας συνένοχοί του; Ας το σκεφτούν καλά αυτό και με κριτήριο το καλό της Δημοκρατίας και  της χώρας. Η Νέα Δημοκρατία είναι μια μεγάλη παράταξη, έχουμε διαφορές ιδεολογικές, τις σεβόμαστε όμως. Πρόσφερε στη χώρα. Και επικρίνουμε όσα παρέλειψε να κάνει ή όσα έβαλαν πολλούς από αυτά που έκανε. Αλλά τι σχέση έχει, αλήθεια, η φαυλότητα και το Μαξίμου Α.Ε., όπως είχε πει η αείμνηστη Φώφη Γεννηματά, με την παράδοση της συντηρητικής παράταξης; Ο Κώστας Καραμανλής, ο πρώην πρωθυπουργός, κάποτε αποκάλεσε τη διαπλοκή «νταβατζήδες». Δεν τους έβαλε στο σαλόνι του όπως τους έβαλε ο Μητσοτάκης. Αυτοί λοιπόν σήμερα δεν είναι Νέα Δημοκρατία, είναι Παλιά Αναξιοκρατία και όχι Νέα Δημοκρατία. Είναι Αγία Οικογένεια και όχι κόμμα Νέας Δημοκρατίας. Θέλω λοιπόν, απευθυνόμενους στους συντηρητικούς ψηφοφόρους εδώ στα Γιάννενα, να τους ζητήσω να το σκεφτούν και μία και δεύτερη φορά, αν θα γίνουν συνένοχοι. Διότι δεν αξίζει ούτε στην παράταξή τους, κυρίως όμως δεν αξίζει σ’ αυτή τη χώρα να δοθεί συγχωροχάρτι για άλλα τέσσερα χρόνια στην αλαζονεία, στη διαφθορά, στην αδικία. Δεν αξίζει στη χώρα μας. 

Τις τελευταίες μέρες, όμως, ο κ. Μητσοτάκης, όπως είπα το πρωί, είναι πολύ απασχολημένος διότι πρέπει να πακετάρει στο Μαξίμου και είναι πολλά αυτά που πρέπει να πακετάρει. Τη Δευτέρα φεύγει οριστικά, τη Δευτέρα αλλάζει ένοικο το Μαξίμου και πρέπει να πακετάρει και τα πειστήρια του εγκλήματος, να τα εξαφανίσει, και τα καλώδια του Predator να τα ξηλώσει. Αλλά μέσα σε αυτή τη φούρια του να πακετάρει, φαίνεται, έχει χρόνο να κάνει υπολογισμούς. Διότι τις τελευταίες μέρες όλο μετράει πόσο θα κοστίσει το πρόγραμμα του ΣΥΡΙΖΑ. Κι όλο δεν του βγαίνουν οι αριθμοί. Έχει χαθεί στο μέτρημα, του φαίνονται, λέει, πολλά αυτά που κοστίζει το πρόγραμμα του ΣΥΡΙΖΑ. Μέτρησε, φαίνεται, το προηγούμενο διάστημα τις απευθείας αναθέσεις που έκανε σε ημέτερους, σε εταιρείες που φτιάχνονταν τρεις μέρες πριν τις απευθείας αναθέσεις, πάνω από 10 δισ. του βγήκαν, αλλά εκεί έβγαινε ο λογαριασμός. Μέτρησε, φαίνεται, και τις επιδοτήσεις που έδωσε στο καρτέλ της ενέργειας, πάνω από 10 δισ. σε ενάμιση χρόνο, φαίνεται εκεί έβγαινε ο λογαριασμός. Μέτρησε και τα θαλασσοδάνεια της Νέας Δημοκρατίας, πάνω από 400 εκατομμύρια δανεικά κι αγύριστα. Κι εκεί έβγαινε ο λογαριασμός. Αλλά με το πρόγραμμα του ΣΥΡΙΖΑ, δεν βγαίνει ο λογαριασμός. Το έχει κάνει λάστιχο βέβαια στο μέτρημα. Μια είπε 24, μετά είπε 84, μετά είπε 70, μέχρι τις εκλογές θα το φτάσει στα 170, δεν υπάρχει αμφιβολία. 

Θέλω όμως να απαντήσω στον κ. Μητσοτάκη. Ξέρουμε κι εμείς να μετράμε, κ. Μητσοτάκη. Και ξέρουμε να μετράμε γιατί μετρήσαμε εμείς ευρώ το ευρώ τα λεφτά του Έλληνα πολίτη, του Έλληνα φορολογούμενου. Με εντιμότητα. Και τα αφήσαμε όλα ακέραια. Παραλάβαμε άδεια Ταμεία και σας δώσαμε Ταμεία με 37 δισεκατομμύρια και τη χώρα έξω από τα μνημόνια και ρυθμισμένο το χρέος! Με εντιμότητα κυβερνήσαμε, ξέρουμε κι εμείς να μετράμε! Κι όχι απλά ξέρουμε να μετράμε, αλλά αυτό που λέει το σύνθημά μας, «ξέρουμε, μπορούμε», είναι πραγματικότητα. Διότι όχι μόνο ξέρουμε, τούτη τη φορά ερχόμαστε έξω από το πλαίσιο των καταναγκασμών της τρόικας και των μνημονίων. Τούτη τη φορά θα κυβερνήσουμε με βάση το πρόγραμμά μας, με βάση τα θέλω μας, όχι με βάση τα «πρέπει». Και δεν υπάρχουν τούτη τη φορά οι φίλοι σας στο Βερολίνο και στις Βρυξέλλες, ο κ. Σόιμπλε και ο κ. Ντάισελμπλουμ, για να λέτε «βάστα Σόιμπλε και «γερά Γερούν»! Δεν υπάρχουν πια αυτοί για να σας σώσουν! 

Το πρόγραμμά μας όχι μόνο είναι κοστολογημένο, αλλά είμαστε σε ανοιχτή γραμμή εδώ και δυο χρόνια με όλες τις κοινωνικές ομάδες για να το καταρτίσουμε. Με τη συμβολή κορυφαίων ειδικών, πραγματικά αρίστων. Αρίστων στην αφοσίωσή τους στην επιστήμη και στα συμφέροντα των πολλών. Και είναι το πρόγραμμα που παρουσίασα πριν από δυο εβδομάδες στον Καγκελάριο Σολτς. Αλλά για τον Σολτς ήταν υλοποιήσιμο, για τον Μητσοτάκη θα μας οδηγήσει σε μνημόνια, είναι καταστροφή. Τα ίδια έλεγε και τέσσερα χρόνια πριν, θυμάστε, όταν βγάζαμε τη χώρα από τα μνημόνια, έλεγε χωρίς ντροπή ότι υπογράψαμε το 4ο. Απ’ αυτό το 4ο βρήκε και έδωσε πάνω από 60 δισ. όλο το προηγούμενο διάστημα σε ημέτερους. Αλλά νομίζω ότι αυτά τα λέει, διότι θαρρεί πως οι Έλληνες έχουν κοντή μνήμη, μνήμη χρυσόψαρου. Το χρυσόψαρο λένε ότι δεν έχει μνήμη. Θαρρεί πως ξεχάσαμε ποια παράταξη άφησε τη χώρα με 15% έλλειμμα το 2009 και μας έριξε βαθιά μέσα στα μνημόνια και βαθιά μέσα στη χρεοκοπία. Και ποια παράταξη άφησε άδεια Ταμεία το ’15. Φωνάζει όμως ο κλέφτης για να φοβηθεί ο νοικοκύρης. Θέλω να σας διαβεβαιώσω, φίλες και φίλοι, δεν φοβάται ο νοικοκύρης. Το πρόγραμμά μας θα το υλοποιήσουμε. Θα έχει κόστος για κάποιους ισχυρούς, αλλά θα το υλοποιήσουμε. Μέχρι κεραίας θα το υλοποιήσουμε! 

Θα σας πω για ποιους θα έχει κόστος το πρόγραμμά μας. Το πρόγραμμά μας θα έχει μεγάλο κόστος για τα καρτέλ της ενέργειας, γι' αυτούς που ο κ. Μητσοτάκης κρατά υψηλό τον ΦΠΑ για να γεμίζουν τα δημόσια ταμεία με χρήματα, λεηλατώντας τους μεσαίους και τους αδύναμους, όλους δηλαδή, για να κρατάνε υψηλά τις τιμές. Γιατί εκεί πάνω οι επιδοτήσεις δεν πάνε στην τσέπη του πολίτη, τα διάφορα pass. Τα καρτέλ της ενέργειας, τα καρτέλ των τροφίμων, τα καρτέλ των διυλιστηρίων, έχει γεμίσει η χώρα καρτέλ. Γι' αυτούς, ναι, θα έχει κόστος. Για ποιους άλλους θα έχει κόστος; Θα έχει κόστος για τα funds, που τους έχει υποσχεθεί ότι με αγορά των δανείων στο 25% της αξίας, θα πάρουν πίσω το 100%. Και ετοιμάζονται τώρα να βγάλουν στον πλειστηριασμό 700.000 κατοικίες. Ναι, θα έχει κόστος το πρόγραμμά μας για τα funds, δεν θα κερδοσκοπήσουν. Και θα έχει βεβαίως μεγάλο κόστος και για όλους αυτούς τους ημέτερους, τις εταιρείες που φτιάχτηκαν λίγες μέρες πριν, για τους κλειστούς διαγωνισμούς. 

Δεν ξέρω αν είδατε πριν από λίγες μέρες, μια εβδομάδα, δέκα μέρες, ένα βίντεο που αποδεικνύει πόσο τρομαγμένοι είναι όλοι αυτοί που φάγανε με χρυσά κουτάλια. Γιατί δεν γίνεται να λένε ότι έδωσαν 60 δισ., αλλά κανένας στην κοινωνία να μη λέει ότι ενισχύθηκε, κάπου πήγαν αυτά. Δεν ξέρω αν είδατε πόσο τρομαγμένοι είναι σ’ αυτό το βίντεο, όπου ήταν ένας εργοδότης που απειλούσε τους εργαζόμενους του ότι αν ψηφίσουν ΣΥΡΙΖΑ θα τους απολύσει, δίπλα στον περιχαρή υπουργό της Αναπτύξεως! Τόσο πολύ τρομαγμένοι είναι αυτοί. Γιατί όντως, θα έχει κόστος το πρόγραμμά μας για κάποιους. Και βεβαίως βλέποντας κανείς αυτό το βίντεο, αναρωτιέται: Τόση πολλή δημοκρατία στον τόπο μας είχαμε να δούμε από τη δεκαετία του ’50, εκεί μας γύρισε το καθεστώς Μητσοτάκη. 

Αφού λοιπόν το είδατε το βίντεο και αφού λοιπόν τα βλέπετε όλα αυτά, νομίζω ότι τα πράγματα είναι πολύ απλά: τι ακριβώς θέλουμε να συμβεί την άλλη Κυριακή, σε έξι μέρες από σήμερα; Ποιοι να είναι αυτοί που θα πανηγυρίζουν το αποτέλεσμα των εκλογών; Οι δημοκρατικοί πολίτες ή τα καρτέλ και οι ισχυροί; Οι δημοκρατικοί πολίτες, ο δημοκρατικός λαός ή οι προνομιούχοι, τα funds, οι ημέτεροι; Είμαι βέβαιος ότι η συντριπτική πλειοψηφία του ελληνικού λαού έχει δώσει απάντηση σ’ αυτό το ερώτημα. Και την άλλη Κυριακή να είστε βέβαιοι, ο λαός μας θα πανηγυρίζει. Ο δημοκρατικός λαός θα πανηγυρίζει τη νίκη της δικαιοσύνης, της δημοκρατίας, τη νίκη του λαού!

Στη μάχη αυτή, φίλες και φίλοι, εμείς κατεβαίνουμε με ανοιχτά χαρτιά και με καθαρό βλέμμα και με σημαία το Συμβόλαιο για την Αλλαγή που καταθέσαμε στην κρίση των Ελλήνων πολιτών, πριν από λίγες ημέρες, με 11 άρθρα. Και στην κρίση και όλων των προοδευτικών δυνάμεων, για να μη μπορούν να λένε πράγματα ανιστόρητα. Όπως ότι είναι ίδιο το πρόγραμμα του ΣΥΡΙΖΑ και της Νέας Δημοκρατίας. Αλήθεια; Είναι ίδιο αυτό το πρόγραμμα που έκαναν πράξη, που καταργήσανε το οκτάωρο, θεσπίσανε απλήρωτες υπερωρίες, καταργήσανε το ΣΕΠΕ, έχουν τον εργαζόμενο σε ζούγκλα, με το πρόγραμμα το δικό μας, που τα αποκαθιστά όλα αυτά;
Είναι το ίδιο να είναι διαλυμένα τα δημόσια νοσοκομεία, να φεύγουν οι γιατροί, με αυτό το πρόγραμμα που τους δίνει τη δυνατότητα για 2.000 μισθό στον πρωτοδιόριστο γιατρό; Το ίδιο να στερεί τη 13η σύνταξη στον συνταξιούχο με το πρόγραμμα το δικό μας που την επαναφέρει, που δίνει τ’ αναδρομικά;
Αναρωτιέμαι, λοιπόν: ποιο είναι το νόημα της ψήφου μας την Κυριακή που έρχεται, αν δεν είναι το τι θα μας ξημερώσει τη Δευτέρα; Όποιος λοιπόν αρνείται ναι δώσει απάντηση λέγοντας τα ανιστόρητα, που ξέρουμε πού οδήγησαν το Κίνημα και τη Δημοκρατία μας στα παλιά χρόνια, του τύπου «τι Πλαστήρας τι Παπάγος», οφείλει να δώσει απαντήσεις στους προοδευτικούς και δημοκρατικούς πολίτες, τώρα και την επομένη των εκλογών.

Το πρόγραμμα το δικό μας λοιπόν, εκτός από τα 11 άρθρα, θα σας το πω πολύ επιγραμματικά, ώστε να έχετε τη δυνατότητα μέχρι την Κυριακή, μιλώντας με τους ανθρώπους, να τους λέτε τι σημαίνει η ψήφος στον ΣΥΡΙΖΑ. Ψήφος στο ΣΥΡΙΖΑ-Προοδευτική Συμμαχία σημαίνει τέσσερα πράγματα: Αύξηση μισθών, μείωση τιμών, ρύθμιση χρεών, και ένα δίκαιο, αποτελεσματικό, ισχυρό κοινωνικό κράτος δίπλα στον πολίτη. Αυτό σημαίνει ψήφος στον ΣΥΡΙΖΑ! Αυτό θα σημάνει η νίκη του ΣΥΡΙΖΑ την επόμενη Κυριακή! Για όσους είναι καχύποπτοι, θέλω να τους πω: Πέρα από το πρόγραμμα των 11 άρθρων, έχουμε ήδη ετοιμάσει την πρώτη πράξη νομοθετικού περιεχομένου, διότι η δικαιοσύνη θα έρθει με φόρα, από τη Δευτέρα. Και πρέπει να την επισπεύσουμε ακόμα πιο πολύ, πριν ακόμα συγκροτηθεί η Βουλή. 

1ο άρθρο της πράξης νομοθετικού περιεχομένου: Αναστολή όλων των πλειστηριασμών πρώτης κατοικίας μέχρι να θεσπίσουμε το δίκαιο νομοθέτημα της ρύθμισης των χρεών. 

2ο άρθρο: Μείωση του ΦΠΑ στο 6% για όλα τα τρόφιμα και μηδενικός ΦΠΑ για τα είδη άμεσης ανάγκης, το ψωμί, τις βρεφικές τροφές. Μείωση του Ειδικού Φόρου Κατανάλωσης στο κατώτερο επιτρεπτό επίπεδο που προβλέπει η Ευρωπαϊκή Ένωση και κατάργηση της απόδοσης ΦΠΑ για τους αγρότες και τους κτηνοτρόφους.

3ο άρθρο: Κατάργηση της Ελάχιστης Βάσης Εισαγωγής της κ. Κεραμέως, ώστε από αυτές τις πανελλαδικές εξετάσεις όλα τα παιδιά να έχουν δυνατότητα πρόσβασης στην Τριτοβάθμια Εκπαίδευση. 

Για μας η Υγεία, η Παιδεία, το ρεύμα, το νερό δεν είναι εμπόρευμα! Δεν μπορεί να είναι εμπόρευμα το νερό. Χωρίς νερό δεν μπορεί να ζήσει ο άνθρωπος, θέλει να το ιδιωτικοποιήσει ο κ. Μητσοτάκης. Αυτό είναι το σχέδιό του. Δεν μπορεί να είναι εμπόρευμα το ρεύμα. Χωρίς ρεύμα δεν ζει ο άνθρωπος. Εμείς τεσσεράμισι χρόνια κυβερνήσαμε στις πιο δύσκολες συνθήκες. Ούτε ένα ευρώ δεν αυξήθηκε ο λογαριασμός του ρεύματος για τους καταναλωτές. Ούτε ένα ευρώ! Και δεν μπορεί να είναι εμπόρευμα η Υγεία και η Παιδεία. Πριν από λίγο, ήρθε στο ξενοδοχείο που έμενα και με συνάντησε, μια συντρόφισσα που έχασε πρόσφατα τον άντρα της. Μου είπε ένα πράγμα: «Δεν θέλουμε από σας ρουσφέτια, από σένα θέλουμε ένα πράγμα: Υγεία, Παιδεία, Δικαιοσύνη». 

Θα μου επιτρέψετε σ’ αυτό το σημείο, αγαπητοί μου συμπατριώτες, να πω και δυο λόγια για την κοινή μας πατρίδα, την Ήπειρο. Σαν Ηπειρώτης κι εγώ, μεγάλωσα διαβάζοντας και ακούγοντας συνεχώς αυτή την απογοητευτική φράση, ότι η Ήπειρος είναι μια από τις φτωχές και υποβαθμισμένες Περιφέρειες της Ευρώπης. Και όταν τα έφερε έτσι η ζωή και ανέλαβα την ευθύνη του πρωθυπουργού, είχα την έγνοια και το όραμα να κάνω ό,τι περνά απ’ το χέρι μου ώστε αυτή η φράση να πάψει να κυνηγά και τις επόμενες γενιές των Ηπειρωτών. Η αλήθεια είναι ότι κυβερνήσαμε στις πιο δύσκολες συνθήκες, αλλά πιστεύω ότι κάναμε πολλά βήματα για όλη τη Δυτική Ελλάδα και για την Ήπειρο. Δώσαμε μεγάλο βάρος στις υποδομές, με κύρια την Ολυμπία Οδό και την Ιόνια Οδό, που άνοιξε δρόμους για τη Δυτική Ελλάδα και την ξαναέβαλε στον χάρτη ως Περιφέρεια. 

Κάναμε πολλά βήματα για την προστασία του φυσικού μας πλούτου, τις περιοχές που βάλαμε στο πρόγραμμα NATURA, πριν τα ξηλώσει βέβαια όλα αυτά ο αντιπεριβαλλοντικός νόμος Χατζηδάκη.

Φροντίσαμε τα νοσοκομεία, ανοίξαμε τοπικές μονάδες Υγείας, στελεχώσαμε με προσωπικό, με εξοπλισμό. Και βεβαίως, όσο μπορούσαμε, τα πανεπιστήμιά μας με προσωπικό, υποδομές, δημιουργώντας νέες σχολές και νέα πανεπιστημιακά τμήματα. Και είναι όλα αυτά που κάναμε, στις πιο δύσκολες συνθήκες, οδηγός μας και για την επόμενη τετραετία. 

Το σχέδιό μας λοιπόν για το νομό Ιωαννίνων, και για την Ήπειρο βεβαίως, συνολικά, μεταξύ άλλων περιλαμβάνει: Την ολοκλήρωση των οδικών αξόνων, την επιτάχυνση των μελετών για τη σιδηροδρομική σύνδεση της Ηπείρου και βεβαίως την αύξηση των πτήσεων από το αεροδρόμιο «Βασιλιάς Πύρρος». Αλλά μιας και είπα για τη σιδηροδρομική διασύνδεση, ξέρετε, για εμάς, η σιδηροδρομική Εγνατία δεν είναι ένα όνειρο θερινής νυχτός, όπως είπε ο κ. Μητσοτάκης. Για μας με ένα όραμα, όχι ένα όνειρο θερινής νυχτός. Ο δρόμος Γιάννενα - Κακαβιά παραμένει στα χαρτιά. Η Νέα Δημοκρατία, τέσσερα χρόνια τώρα, εμπαίζει την Τοπική Αυτοδιοίκηση και τους φορείς. Ο δρόμος είναι ζωτικής σημασίας, δεδομένου ότι ένα πολύ μεγάλο μέρος των επισκεπτών έρχονται από την Αλβανία και οι εμπορικές συναλλαγές είναι κρίσιμο μέγεθος. Ο δρόμος αυτός συμπληρώνει τον δυτικό άξονα των Βαλκανίων. Θα γίνει επιτέλους πράξη. Όπως έγιναν πράξη επί των ημερών και η Ιονία Οδός και η Ολυμπία Οδός. 

Επίσης, στο σχέδιό μας περιλαμβάνεται η ουσιαστική ενίσχυση και αναβάθμιση τόσο του πανεπιστημιακού νοσοκομείου όσο και του Νοσοκομείου Χατζηκώστα. Η ενίσχυση και η ίδρυση νέων Τοπικών Μονάδων Υγείας, γιατί θα τις διπλασιάσουμε σε όλη την Ελλάδα και νέων Κέντρων Υγείας. Γιατί; Γιατί εμείς έχουμε βάλει ως όραμα και εθνικό στόχο, να φτιάξουμε ένα ΕΣΥ ισχυρό και ποιοτικό. Αν οφείλουμε να έχουμε ένα εθνικό στόχο, είναι να γίνουμε Ευρώπη, όχι μόνο να μείνουμε Ευρώπη. Να πάμε τις δαπάνες για την Υγεία εκεί που είναι ο μέσος ευρωπαϊκός όρος. Να συγκλίνουμε με τις άλλες ευρωπαϊκές χώρες. Και αυτό σημαίνει να ενισχύσουμε τις δημόσιες δαπάνες για το ΕΣΥ. Να φτιάξουμε ένα νέο, αξιόπιστο, προσβάσιμο για όλους τους Έλληνες και όλες τις Ελληνίδες Εθνικό Σύστημα Υγείας. Αυτό βεβαίως απαιτεί κι ένα μισθολόγιο για τους γιατρούς. Γι' αυτό λέμε, 2.000 ευρώ ο εισαγωγικός μισθός για τον πρωτοδιοριζόμενο γιατρό. Διότι αλλιώς δεν θα μένει στο ΕΣΥ, θα πηγαίνει σε άλλες χώρες. Χάνει η πατρίδα μας τα πιο σπουδαγμένα μυαλά, έχουμε γεμίσει Έλληνες γιατρούς σε όλες τις ευρωπαϊκές χώρες. Πρέπει να σταματήσει αυτό. Ναι, αυτό θα πει επένδυση στο μέλλον, η επένδυση στο ΕΣΥ. Αυτό είναι όραμά μας, αυτό είναι σχέδιό μας. Και θα το κάνουμε πράξη. Με την ενίσχυση επίσης των υποδομών, αλλά και με τη μονιμοποίηση όλων των ανθρώπων που έδωσαν τη μάχη στην πρώτη γραμμή την ώρα της πανδημίας. Είναι ηθικό μας χρέος. Μιλάω για τους επικουρικούς γιατρούς, μιλάω για τους συμβασιούχους νοσηλευτές. Όλοι αυτοί οι άνθρωποι, πρέπει να δικαιωθούν για τη μεγάλη αυτή προσπάθεια που έκαναν την περίοδο της πανδημίας. 

Δεύτερο σημαντικό όραμα και στόχος για μας είναι η Παιδεία. Έχουμε λοιπόν στόχο την ενίσχυση των δημοσίων πανεπιστημίων, και ιδιαίτερα του Πανεπιστημίου των Ιωαννίνων. Ξέρετε, είναι ένα από τα καλύτερα Ιδρύματα που έχουμε. Και η χώρα μας έχει 6 Ιδρύματα που βρίσκονται πάρα πολύ ψηλά στο ranking, στην παγκόσμια κατάταξη. Μεταξύ αυτών είναι και το δικό σας πανεπιστήμιο. Ένα πανεπιστήμιο που είναι ποιοτικό, χάρη στις προσπάθειες του διδακτικού προσωπικού, που το κράτησαν ποιοτικό όλα αυτά τα χρόνια. Έχει όμως πολλά προβλήματα, θέλει ενίσχυση. Θέλει ενίσχυση η φοιτητική μέριμνα, θέλει φοιτητικές εστίες, θέλει περισσότερους καθηγητές, θέλει καλύτερα εργαστήρια, θέλει χρηματοδότηση της έρευνας. Εμείς λοιπόν έχουμε στόχο να διπλασιάσουμε τους καθηγητές στο Πανεπιστήμιο των Ιωαννίνων στην επόμενη τετραετία. Γιατί εμείς έχουμε στόχο να προσλαμβάνουμε καθηγητές στα πανεπιστήμια και όχι αστυνομικούς. Οι αστυνομικοί να πάνε στις γειτονιές, να καταπολεμούν το έγκλημα, όχι στα πανεπιστήμια. Καθηγητές θέλουν τα πανεπιστήμιά μας! Αυτό είναι ένα σύνθημα που μάλλον μαθητές πρέπει να μας το είπαν πριν από λίγο, γιατί αφορά την Ελάχιστη Βάση Εισαγωγής και την Τράπεζα Θεμάτων και τα καλύτερα πανεπιστήμια που ονειρεύονται οι νέοι άνθρωποι. Και πρέπει επιτέλους αυτά τα όνειρα να αγωνιστούμε να τα κάνουμε πράξη. 

Το χειρότερο που έχουμε πάθει ως χώρα, είναι ότι γερνάμε. Και το χειρότερο, ακόμα χειρότερο, ότι δεν μπορούν οι νέοι άνθρωποι να ονειρευτούν ένα καλύτερο μέλλον. Είμαστε υποχρεωμένοι να δουλέψουμε για να φτιάξουμε ένα καλύτερο μέλλον για τη νέα γενιά αυτού του τόπου. Πάντοτε σ’ αυτό τον τόπο, όλα τα μεγάλα ιστορικά γεγονότα οι νέοι τα καθόριζαν. Οι νέες και οι νέοι έμπαιναν μπροστά, πάντοτε. Έτσι έγινε και το ’73 για την ανατροπή της χούντας και τη Μεταπολίτευση. Έτσι έγινε και το ’81 με την Αλλαγή. Έτσι έγινε και το ’15, με τη μεγάλη νίκη του ΣΥΡΙΖΑ. Έτσι θα γίνει και την άλλη Κυριακή! Οι νέες και οι νέοι θα κρίνουν το εκλογικά αποτέλεσμα! Οι νέες και οι νέοι θα φέρουν αυτή τη μεγάλη νίκη για τον λαό μας, τη μεγάλη νίκη για την Ελλάδα. Οι νέες και οι νέοι. 450.000 νέοι ψηφοφόροι θα προσέλθουν στην κάλπη. Αν αυτοί πάνε να ψηφίσουν, δεν προλαβαίνει να πακετάρει ο κ. Μητσοτάκης τα σκεύη του Μαξίμου! Δεν προλαβαίνει, σας το λέω με βεβαιότητα! Στόχος μας λοιπόν οι νέοι στην πρώτη γραμμή. Στόχος μας οι νέοι να προσέλθουν στις κάλπες. Αυτό είναι το μεγάλο στοίχημα. Και πιστεύω θα το πετύχουμε. 

Έλεγα, όμως, για το σχέδιό μας να ενισχύσουμε το δημόσιο Πανεπιστήμιο. Έχουμε προτεραιότητα να κατασκευαστεί επιτέλους κι ένα νέο μεγάλο κλειστό γυμναστήριο στην πόλη των Ιωαννίνων. Έχουμε προτεραιότητα να βελτιώσουμε τις σχολικές εγκαταστάσεις για μαζικό αθλητισμό. 

Στόχος μας, επίσης, είναι η προστασία του φυσικού περιβάλλοντος, αυτού του μοναδικού πλούτου στην Ήπειρο και στα Γιάννενα. Και σε αυτή την κατεύθυνση, κεντρικό ρόλο για μας έχει η επανενεργοποίηση μιας εμβληματικής, κατά τη γνώμη μου, μεταρρύθμισης που κάναμε το ’18, τη μεταρρύθμιση των ενεργειακών κοινοτήτων, την οποία πάγωσε η κυβέρνηση της Νέας Δημοκρατίας. Καμία επένδυση προκειμένου να υπάρξει διασυνδεσιμότητα, να ενισχυθεί το δίκτυο. Και όποιος ελάχιστος χώρος υπήρχε στο δίκτυο, πήγαινε μονάχα στους μεγάλους επιχειρηματικούς ομίλους, ενώ η μεταρρύθμιση των ενεργειακών κοινοτήτων αφορά κυρίως μικρές κοινότητες. Να μπορεί να γίνει ο κτηνοτρόφος και ο αγρότης αυτοπαραγωγός και αυτοκαταναλωτής του ρεύματος που παράγει. Να μπορούν να φτιαχτούν Συνεταιρισμοί Αγροτικοί, Τοπική Αυτοδιοίκηση, χωριά, να μπορούν να το κάνουν αυτό. Και βεβαίως μικρές και μεσαίες επιχειρήσεις. Δεν το έκανε αυτό η κυβέρνηση Μητσοτάκη, τα άφησε όλα στους μεγάλους ομίλους. Εμείς, λοιπόν, έχουμε στόχο να κάνουμε επενδύσεις στο δίκτυο και να δώσουμε προοπτική σ’ αυτή τη μεταρρύθμιση, να την αναθερμάνουμε. Και δεσμευόμαστε ότι το 50% τουλάχιστον των νέων αδειών Ανανεώσιμων Πηγών Ενέργειας θα δοθούν σε μικρές επιχειρήσεις, σε Συνεταιρισμούς, Αγροτών και Κτηνοτρόφων, στην αυτοπαραγωγή και όχι στους μεγάλους επιχειρηματικούς ομίλους. 

Το σχέδιό μας προβλέπει επίσης για την Ήπειρο την αλλαγή του παραγωγικού μοντέλου, δίνοντας ιδιαίτερη βαρύτητα και προσοχή στις ορεινές περιοχές, με δημιουργία υποδομών, καλύτερο οδικό δίκτυο, ενίσχυση των παραγωγών αλλά και παροχή κινήτρων για στοχευμένη, για κάθε περιοχή, ανάπτυξη μικρομεσαίων επιχειρήσεων. Η ανάδειξη της πλούσιας κληρονομιάς της περιοχής μας, η επένδυση στον οικοτουρισμό και η βελτίωση της ποιότητας ζωής των κατοίκων στις ορεινές περιοχές και στις απομακρυσμένες περιοχές, αποτελεί επίσης βασικό μας στόχο. 

Τέλος, είναι άμεση ανάγκη αναθεώρησης της νέας ΚΑΠ, με στόχο να υποστηριχθεί η πρωτογενής παραγωγή. Αλλά ακόμα πιο αναγκαίο είναι, και θέλω σήμερα ενώπιόν σας να δεσμευθώ, η ανακατεύθυνση των πόρων του Ταμείου Ανάκαμψης και Ανθεκτικότητας. Και θέλω να το καταστήσω αυτό σαφές: Οι πόροι του Ταμείου θα ανασχεδιαστούν, θα ανακατανεμηθούν για να στηριχθεί η Περιφέρεια, να καταπολεμηθούν οι ανισότητες και να αντιμετωπιστεί η δημογραφική συρρίκνωση. Έχουμε ήδη μελετήσει το σχέδιο. Και να σας πω κιόλας ότι είμαστε και σε προχωρημένες συζητήσεις στην Ευρώπη. Από Δευτέρα, η Ήπειρος ξαναμπαίνει στον χάρτη της χρηματοδότησης για την ανάκαμψη και τη συνοχή. Ξαναμπαίνει στον χάρτη των πόρων του Ταμείου Ανάκαμψης. Για να μη χάσουμε άλλη μια μεγάλη ευκαιρία, να μην την αφήσουμε να πάει χαμένη. Και δεν θα την αφήσουμε να πάει χαμένη. 

Γιαννιώτες και Γιαννιώτισσες, προσπάθησα επιγραμματικά να σας δώσω την εικόνα των βασικών μας προγραμματικών δεσμεύσεων και στόχων για την κοινωνία, για την οικονομία, για την Ήπειρο, για τα Γιάννενα. Θέλω κλείνοντας αυτή τη συγκέντρωση, να σας πω δυο πράγματα από καρδιάς. Η σημερινή μας συγκέντρωση ήταν μια πολύ μεγάλη συγκέντρωση. Και είναι ένα μήνυμα. Ένα μήνυμα ότι στα Γιάννενα έχει κριθεί το αποτέλεσμα. Ο ΣΥΡΙΖΑ- Προοδευτική Συμμαχία την Κυριακή θα είναι πρώτος! Θα είναι πρώτος και με διαφορά! Θαρρώ όμως ότι τόσο η χθεσινή συγκέντρωση στο Αγρίνιο όσο και η σημερινή σας συγκέντρωση εδώ στα Γιάννενα, είναι κι ένα μήνυμα νίκης για όλη την Ελλάδα. Είναι μια παράσταση νίκης! Σήμερα μίλησε η Ήπειρος. Το μήνυμα της Αλλαγής αντηχεί ήδη από πόλη σε πόλη, από χωριό σε χωριό. Από τα Τζουμέρκα μέχρι τα Ζαγόρια, αντηχεί το μήνυμα της νίκης και της Αλλαγής! 

Το αποτέλεσμα αυτών των εκλογών -ακούστε το αυτό που θα σας πω-, το αποτέλεσμα αυτών των εκλογών δεν θα το κρίνουν οι δημοσκοπήσεις, αλλά η ψήφος του ελληνικού λαού. Δείτε τα αποτελέσματα των δημοσκοπήσεων. Πριν από λίγες εβδομάδες στην Κύπρο, έπεσαν έξω. Χθες στην Τουρκία έπεσαν έξω. Γιατί συνέβη αυτό; Τι ήταν αυτό που έριξε στον κουβά τις προβλέψεις και τις μετρήσεις; Ένα πράγμα ήταν: Η συμμετοχή των πολιτών στην κάλπη. 

Και κυρίως η συμμετοχή των νέων ανθρώπων. Θέλω σήμερα λοιπόν να σας καλέσω όλους, ιδιαίτερα τις νέες και τους νέους, να πάμε μαζικά στην κάλπη την επόμενη Κυριακή, για να ρίξουμε στον κουβά τις προβλέψεις τους και να στείλουμε στο σπίτι του τον πιο αλαζόνα πρωθυπουργό και τη χειρότερη κυβέρνηση που έχει δει ο τόπος από τη μεταπολίτευση και μετά. Πάμε λοιπόν στην κάλπη για τη νίκη! Πάμε στην κάλπη για την αλλαγή! Όλοι μαζί! Μπορούμε! Για μια Ελλάδα με περισσότερο φως! Στις 21 του Μάη θα νικήσει ο λαός! Θα νικήσει η Δημοκρατία! Θα σηκωθεί και πάλι ο ήλιος της δικαιοσύνης πάνω από την πατρίδα μας. Σε έξι μέρες, έρχεται η ώρα να γράψει ιστορία ο λαός. Ας γράψουμε κι εμείς λοιπόν την 21η του Μάη του ’23 στην Ιστορία, ως τη μέρα της δικής μας, της δικής σας, νέες και νέοι, Αλλαγής. Για να ξανάρθει η Δημοκρατία στην εξουσία και η δικαιοσύνη παντού! Φίλες και φίλοι, πολίτες των Ιωαννίνων, πάμε γερά μέχρι την κάλπη. Για να τελειώσει η τετραετία των παθών και των τραυμάτων. Η αλλαγή και η δικαιοσύνη είναι πια στην πόρτα μας. Ανοίξτε της την πόρτα με την ψήφο σας και μη χάσετε ούτε λεπτό με τη δουλειά σας, σπίτι το σπίτι, χωριό το χωριό, άνθρωπο τον άνθρωπο, μέχρι την Κυριακή. Έτσι θα κερδίσουμε. Κι όχι απλά θα κερδίσουμε, θα είναι μια μεγάλη νίκη που θα μείνει στην Ιστορία. Σας ευχαριστώ από τα βάθη της καρδιάς μου γι' αυτή τη συγκλονιστική σας παρουσία σήμερα, γι' αυτή τη μεγάλη συγκέντρωση, γι' αυτό το μήνυμα της νίκης που δώσατε! Γεια σας! Σας ευχαριστώ θερμά! Πάμε με φόρα! 
