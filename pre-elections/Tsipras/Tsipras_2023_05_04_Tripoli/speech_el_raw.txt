Πολίτες της Τρίπολης, σας ευχαριστώ για αυτή τη θερμή υποδοχή εδώ στην πόλη σας. Και παρότι μέρα μεσημέρι είστε πολλοί και πολλές, όπως πολλοί και πολλές θα είμαστε τελικά στην κάλπη για να φέρουμε τη μεγάλη αλλαγή που έχει ανάγκη ο τόπος. Διότι οι πολλοί θέλουν την αλλαγή. Θέλουν μια αλλαγή στη ζωή τους στην καθημερινότητά τους. Δεν πάει άλλο. Ως εδώ με την αισχροκέρδεια. Ως εδώ, με την αδικία. Ως εδώ, με τη διαφθορά. Ως εδώ με την οικογενειοκρατία. Θέλουμε η επόμενη μέρα για τον τόπο μας να είναι μια μέρα ελπίδας και προοπτικής, να στηρίξουμε τις ζωντανές δυνάμεις της κοινωνίας. Να στηρίξουμε τους εργαζόμενους, τους ανθρώπους του μόχθου, τους ανθρώπους της δημιουργίας, τους αγρότες, τους νέους ανθρώπους που φεύγουνε και μεταναστεύουν, όχι μόνο από τις περιοχές τους, αλλά και από τη χώρα. Θέλουμε να δημιουργήσουμε τις προϋποθέσεις για μια κυβέρνηση προοδευτικής συνεργασίας, μακράς πνοής που θα δώσει σταθερότητα, που θα δώσει δικαιοσύνη, που θα καταπολεμήσει τις μεγάλες ανισότητες. 

Γιατί 4 χρόνια τώρα δυστυχώς η χώρα πήγε προς τα πίσω πολύ προς τα πίσω. Οι ανισότητες αυξήθηκαν ραγδαία. Θυμάμαι το 2019, είχε έρθει εδώ στην πόλη σας στην Τρίπολη τον Μάιο του '19 ο κύριος Μητσοτάκης. Και τι είχε πει; Ότι θα είναι, λέει η πρωθυπουργός όλων των Ελλήνων. Αμά γίνει πρωθυπουργός, είχε πει, θα είναι όλων των Ελλήνων. Και 4 χρόνια μετά αποδειχθηκε τι; Ότι τελικά δεν ήταν όλων των Ελλήνων. Ήταν ο πρωθυπουργός των ισχυρών, των πλουσίων, που γίναν πλουσιότεροι όλη αυτή την περίοδο. Ήταν ο δημιουργός της αισχροκέρδειας. Μεσαία τάξη της οποίας υποσχέθηκε ότι θα στηρίξει, ζει με κουπόνια. Κουπόνια στο σούπερ μάρκετ, κουπόνια στο ρεύμα, κουπόνια για να πας στο πρατήριο της βενζίνης. Ο πρωθυπουργός λοιπόν, της αισχροκέρδειας.

Αλλά αποδείχθηκε ο πρωθυπουργός των κοράκων. Των κοράκων, εκείνων που είχε ακόμα και στην εκλογική του ομάδα. Των Πάτσηδων, όλων εκείνων που τρέχουνε να πάρουνε το βιος και την περιουσία των πολιτών. 700.000 ακίνητα υποθηκευμένα στα funds. Στο κόμμα, που χρωστάει 400 εκατομμύρια στις τράπεζες και δεν δίνει δεκάρα. Σπεύδει να πάρει την περιουσία των πολιτών για 5 και 10.000 €. Μιας και μίλησα για κόρακες να πω και για άλλα ... Άλλα ζώα του ζωικού μας βασιλείου. Ε; Άλλα ζωντανά του ζωικού μας βασιλείου. Εκτός από τα κοράκια λοιπόν ήταν και οι ακρίδες. Ήταν και ο πρωθυπουργός των γαλάζιων ακρίδων. Οι ακρίδες που λεηλάτησαν το δημόσιο πλούτο. Διπλασίασε τους μετακλητούς υπαλλήλους. Διπλασίασε τις διευθυντικές θέσεις σε όλες τις δημόσιες επιχειρήσεις κοινής ωφέλειας. Αυξήστε τους μισθούς τους. Έβαλε στη δημόσια επιχείρηση ηλεκτρισμού, αφού της στέρησε τη δυνατότητα να λειτουργεί για το δημόσιο συμφέρον, τα γαλάζια golden boys να δίνουνε παχυλούς μισθούς στους εαυτούς τους και μπόνους. Και έφτιαξε αυτή την επιδρομή των γαλάζιων ημετέρων, των ακρίδων, με τις απευθείας αναθέσεις ύψους 10 δισεκατομμυρίων ευρώ. Σε εταιρείες που φτιάχνονταν 3 μέρες πριν τους στημένους διαγωνισμούς. Και μιας και μίλησα και για ακρίδες να μην ξεχάσω...

Να μην ξεχάσω και τους κοριούς. Ήταν και ο πρωθυπουργός των κοριών. Αυτό το πρωτοφανές σκάνδαλο των παράνομων παρακολουθήσεων, που άκουγε το μισό πολιτικό σύστημα μέσα από το γραφείο του το Μέγαρο Μαξίμου. Άρα λοιπόν όχι πρωθυπουργός όλων των Ελλήνων. Πρωθυπουργός των ακρίδων, των γαλάζιων, πρωθυπουργός των κοριών, πρωθυπουργός των κοράκων, πρωθυπουργός των πλουσίων και ισχυρών, πρωθυπουργός της αισχροκέρδειας. Όχι όμως πρωθυπουργός όλων των Ελλήνων. 

Η μεσαία τάξη απαξιώθηκε. Οι εργαζόμενοι στοχοποιήθηκαν. Κατήργησαν ακόμα και το οκτάωρο, τις υπερωρίες πια δεν τις πληρώνεται σχεδόν κανείς. Ζούγκλα επικρατεί στο εργασιακό τοπίο. 

Νέοι άνθρωποι στοχοποιήθηκαν ακόμα και την περίοδο της πανδημίας. Αυτοί ήταν υπεύθυνοι για τη διάδοση του ιού. Μπήκαν φραγμοί στη μόρφωση, μπήκαν φραγμοί στην καθημερινότητά τους, στη δυνατότητα να μείνουν σε αυτό τον τόπο και να ονειρευτούν. Αυτή είναι η κατάσταση σήμερα, 4 χρόνια μετά. 

Κι εμείς λέμε ότι τώρα έρχεται η κρίσιμη στιγμή να επιλέξει ο ελληνικός λαός πώς θα του ξημερώσει στις 22 του Μάη. Ποια θα είναι η κυβέρνηση που θα κληθεί να αναλάβει τις τύχες του τόπου για την επόμενη τετραετία; Κάποιοι προσπαθούν να μας πείσουν ότι αυτές οι εκλογές, επειδή είναι εκλογές ισοτιμίας της ψήφου, εκλογές απλής αναλογικής, είναι εκλογές χαλαρής ψήφου. Είναι λάθος. Έχουμε εκλογές απλής αναλογικής, αλλά αυτό δεν σημαίνει ότι δεν είχε εκλογές απλής λογικής. Αυτός που θα έρθει πρώτος θα σχηματίσει κυβέρνηση την επόμενη μέρα. Θα έχει τη δυνατότητα να σχηματίσει κυβέρνηση. Η απλή αναλογική δίνει την ισοτιμία της ψήφου. Η απλή λογική μας υποχρεώνει να έχει αντίκρισμα η ψήφος. Και πρωτιά του ΣΥΡΙΖΑ - Προοδευτική Συμμαχία το βράδυ της 21 του Μάη σημαίνει πολιτική αλλαγή.  Είναι η προειδοποίηση για την πολιτική αλλαγή σημαίνει ότι την επόμενη μέρα θα συγκροτήσουμε κυβέρνηση μακράς πνοής και σταθερότητας σε ένα πρόγραμμα σύγκλισης με τις προοδευτικές δυνάμεις του τόπου, σε ένα προοδευτικό πρόγραμμα, το οποίο παρουσιάσαμε τις προηγούμενες μέρες και χθες δώσαμε στη δημοσιότητα τα 11 άρθρα του συμβολαίου αλλαγής. Έτσι το ονομάσαμε. Συμβόλαιο αλλαγής. Συμβόλαιο αλλαγής θέλουμε να συνάψουμε πρώτα απ όλα με τον ελληνικό λαό. Να ξέρει ο καθένας και η καθεμιά ότι ψηφίζοντας ΣΥΡΙΖΑ - προοδευτική συμμαχία στις 21 του Μάη, υπογράφει αυτές τις 11 δεσμεύσεις, αυτά τα 11 άρθρα που αφορούν τη ζωή μας, την καθημερινότητά μας, το μέλλον μας. Έχω πολλές φορές προσπαθήσει να εξηγήσω ότι ψήφος στον ΣΥΡΙΖΑ Προοδευτική Συμμαχία για προοδευτική κυβέρνηση σημαίνει 4 βασικά πράγματα, αύξηση μισθών, ρύθμιση χρεών, μείωση τιμών και ένα δίκαιο, αποτελεσματικό, ισχυρό κοινωνικό κράτος. Αυτά ανέλυσα χθες.

Παρουσιάζοντας το συμβόλαιο αλλαγής σε όλους τους πολίτες, όλους τους δημοκρατικούς πολίτες, σ' όλους τους προοδευτικούς πολίτες. Και βεβαίως αύξηση μισθών σημαίνει άμεσα νομοθέτηση, ώστε από την πρώτη του Ιούλη να έχουμε 880 € τον κατώτατο μισθό. Ξεπάγωμα των τριετιών, ώστε να αυξηθεί ο μέσος μισθός. 

Απόδοση της δέκατης τρίτης σύνταξης στους συνταξιούχους που τη στέρησε ο κύριος Μητσοτάκης τότε που έλεγε ότι αυτά είναι ψίχουλα - αλλά τη στέρησε τέσσερα χρόνια τώρα. Απόδοση και των αναδρομικών μετά την απόφαση του Συμβουλίου Επικρατείας, που επίσης παρανόμως στέρησε ο κύριος Μητσοτάκης. 

Αύξηση 10% και στους δημοσίους υπαλλήλους από τη 1/7/2023 που έχουν να δούνε αυξήσεις εδώ και 14 χρόνια. Συγκράτηση και μείωση τιμών σημαίνει ότι άμεσα θα μειώσουμε το φόρο προστιθέμενης αξίας στα τρόφιμα στο 6% και για τα τρόφιμα βασικής άμεσης ανάγκης θα έχουμε μηδενικό ΦΠΑ όσο διαρκεί αυτή η τρομακτική πληθωριστική κρίση. Σημαίνει μείωση του ειδικού φόρου κατανάλωσης στο κατώτατο επίπεδο που προβλέπει η Ευρωπαϊκή Ένωση και κατάργηση της απόδοσης ειδικού φόρου κατανάλωσης, της επιστροφής ειδικού φόρου κατανάλωσης για τους αγρότες και τους κτηνοτρόφους.

Ρύθμιση χρεών σημαίνει ότι θα επαναφέρουμε την προστασία της πρώτης κατοικίας, της επαγγελματικής στέγης και της αγροτικής γης, καταργώντας τον πτωχευτικό νόμο που ψήφισε ο κύριος Μητσοτάκης, διότι έχει σχέδιο να προχωρήσει σε 700.000 πλειστηριασμούς για να συνεχίσει η αισχροκέρδεια και τα υπερκέρδη των μεγάλων funds που είναι ταυτόχρονα και συνέταιροι. Εμείς λοιπόν, θα βάλουμε κανόνες στα funds και θα προχωρήσουμε σε ρυθμίσεις υποχρεωτικές για τα funds, επιδοτώντας τις δόσεις και με μεγάλο κούρεμα της δόσης των στεγαστικών δανείων για να προστατεύσουμε τη μεσαία τάξη. Διότι εμείς δεν θέλουμε να ξεγελάσουμε την μεσαία τάξη, όπως ο κύριος Μητσοτάκης αλλά να προστατεύσουμε την μεσαία τάξη.

Και βεβαίως μια σειρά από δεσμεύσεις σ' όλα τα υπόλοιπα άρθρα του συμβολαίου που ανέλυσα χθες που αφορούν ένα δίκαιο, αποτελεσματικό, ισχυρό κοινωνικό κράτος με παρεμβάσεις για την ενίσχυση της δημόσιας παιδείας, της δημόσιας παιδείας που η κυβέρνηση Μητσοτάκη απαξίωσε και είναι δέσμευσή μας ότι θα γίνουμε μια κανονική ευρωπαϊκή χώρα. Τι σημαίνει αυτό; Σημαίνει ότι δεν θα είναι το 30% των καθηγητών στα σχολεία αναπληρωτές αλλά θα έχουμε προσλήψεις, ώστε να είναι στο 5% όπως σε όλες τις ευρωπαϊκές χώρες. Σημαίνει ότι στα δημόσια πανεπιστήμια θα προσλάβουμε καθηγητές και όχι αστυνομικούς. Οι αστυνομικοί θα πάνε στη γειτονιά να καταπολεμούν το έγκλημα και όχι στα πανεπιστήμια.

Θέλουμε επίσης να στηρίξουμε ουσιαστικά τη δημόσια υγεία. Και εδώ στην Τρίπολη έχετε βαριά και θλιβερή εμπειρία από το δημόσιο νοσοκομείο, την κατάσταση στην οποία βρίσκεται και τις δραματικές αρνητικές πρωτιές που είχατε την περίοδο της πανδημίας. Και τα δημόσια νοσοκομεία δεν μπορούν να στηριχθούν αν δεν υπάρξουν παρεμβάσεις για ενίσχυση του προσωπικού, αν δεν μονιμοποιήσουμε όλους εκείνους οι οποίοι εργάστηκαν στην πρώτη γραμμή, αψηφώντας τον κίνδυνο την περίοδο της πανδημίας, επικουρικούς γιατρούς και νοσηλευτικό προσωπικό. Αν δεν αυξήσουμε τις δαπάνες και αν δεν δώσουμε κίνητρα στους νέους γιατρούς να έρθουν στο εθνικό σύστημα υγείας, διότι ένας νέος που έχει περάσει όλη του τη ζωή στα θρανία, δεν μπορεί να έρθει για 800 € στο ΕΣΥ όταν ξέρει ότι μπορεί να πάει σε οποιαδήποτε άλλη ευρωπαϊκή χώρα και να παίρνει τέσσερις και πέντε χιλιάδες ευρώ. Γι'αυτό για μας είναι δέσμευση, 2000 € ο μισθός του πρωτοδιοριζόμενου γιατρού.

Θα ενισχύσουμε την εργασία, αποκαθιστώντας όλες τις ρυθμίσεις Χατζηδάκη - Μητσοτάκη που ουσιαστικά ήταν δώρο στην εργοδοσία, σε αυτούς τους εργοδότες που στέκονται δίπλα στον κύριο Γεωργιάδη και απειλούν τους εργαζόμενους, τους τρομοκρατούν ότι εάν δεν ψηφίσουν τη Νέα Δημοκρατία θα τους απολύσουν. Και εμείς λέμε στους ανθρώπους της δουλειάς, στους εργαζόμενους, μην ακούτε τις απειλές. Τρομοκρατήστε τους τρομοκράτες. Στις 21 του Μάη, δείξτε τη δυναμή σας, δώστε προοπτική και ελπίδα στη δική σας τη ζωή. 

Θα στηρίξουμε τα άτομα με αναπηρία γιατί δεν μπορεί να υπάρξει δικαιοσύνη αν δεν στηρίξουμε τα άτομα με αναπηρία, θα στηρίξουμε τους ανθρώπους του πολιτισμού. 

Θα στηρίξουμε τα νέα ζευγάρια με ένα σχέδιο στεγαστικής πολιτικής που θα τους δώσει τη δυνατότητα να φτιάξουν το δικό τους σπίτι και όχι να μένουν μέχρι τα 35 και τα 40 στο πατρικό του, στο πατρικό τους σπίτι μη μπορώντας να φτιάξουν οικογένεια. 

Θα στηρίξουμε τις νέες γυναίκες, τις μητέρες για να δώσουμε προοπτική σ' αυτό τον τόπο, διότι η χώρα μας γερνάει και αν δεν στηρίξουμε τους νέους, τις γυναίκες, τις μητέρες, τις οικογένειες, δεν μπορούμε να έχουμε προοπτική και κοινωνική συνοχή.

Ταυτόχρονα έχουμε ένα σχέδιο ουσιαστικής μεταρρύθμισης του κράτους. Θέλουμε ένα κράτος με λογοδοσία, με αξιοκρατία, με δικαιοσύνη και θέλουμε και κάποια αγαθά που δεν μπορεί να είναι εμπορεύσιμα, να διασφαλίσουμε ότι θα είναι δημόσια. Όπως το νερό, όπως η ενέργεια είναι αγαθά που δεν μπορεί να είναι εμπορεύσιμα. Για αυτό Θα επανακρατικοποιήσουμε το 51% των μετοχών, θα επαναφέρουμε το 51% των μετοχών της ΔΕΗ σε δημόσιο έλεγχο. Θα μεταφέρουμε τις μετοχές της ΕΥΔΑΠ. Γιατί το νερό, επαναλαμβάνω, δεν μπορεί να είναι σε ιδιώτες. Θα το φέρουμε, θα το πάρουμε από κει που ειναι σημερα. απο εκει που εχει ο κύριος Μητσοτάκης προβλέψει να το δώσει στην επόμενη τετραετία σε ιδιώτες και θα το κρατήσουμε σε δημόσιο έλεγχο και ταυτόχρονα θα δημιουργήσουμε έναν δημόσιο πυλώνα του τραπεζικού συστήματος, ώστε να σταματήσει αυτή η αθλιότητα. 

Το 96% των μικρών και μεσαίων επιχειρήσεων σήμερα δεν μπορούν να περάσουν ούτε έξω από τις τράπεζες. Το γνωρίζουν πάρα πολύ καλά αυτό, μικροί και μεσαίοι επιχειρηματίες που έχουν μαγαζιά εδώ σε αυτό τον πεζόδρομο, τον εμπορικό και γνωρίζουν ότι δάνεια σήμερα από τις τράπεζες παίρνουνε μονάχα αυτοί που μπορούν να αποδείξουν ότι δεν χρειάζεται δανεισμό. Και το χειρότερο, αυτοί παίρνουν και τα κονδύλια, τα δάνεια από το Ταμείο Ανάκαμψης. 622 εκατομμύρια έχει δώσει ο κύριος Μητσοτάκης σε 13 μεγάλοεπιχειρηματίες που δεν ξέρουν που να βαλουν τα λεφτά που έχουν. Και οι υπόλοιποι δεν μπορούν να περάσουν ούτε έξω, επαναλαμβάνω, από τις τράπεζες για να πάρουνε χρηματοδότηση. Αυτό λοιπόν θα τελειώσει. Αυτό σημαίνει θα φέρουμε τη δικαιοσύνη. Θα στηρίξουμε αυτούς που έχουν ανάγκη και όχι τους ισχυρούς με ένα δημόσιο πυλώνα, αξιοποιώντας τη θέση του δημοσίου, την Εθνική τράπεζα και την Αναπτυξιακή Τράπεζα.

Φίλες και φίλοι, αυτό το σχέδιο μας το καταθέτουμε σε γνώση της ελληνικής κοινωνίας. Το καταθέτουμε σε γνώση και όλων των προοδευτικών δυνάμεων του τόπου, κυρίως όμως σε γνώση των δημοκρατικών και προοδευτικών πολιτών. και τους λέμε: Στις 21 του Μάη, υπάρχουν 2 εκδοχές. Το βράδυ να πανηγυρίζουν τα μεγάλα συμφέροντα, το κατεστημένο και οι ολιγάρχες. Αν πρώτο κόμμα είναι η νέα Δημοκρατία του κυρίου Μητσοτάκη ή το βράδυ να βγει στους δρόμους να πανηγυρίσει ο λαός. Να πανηγυρίσουν οι δημοκράτες πολίτες, να πανηγυρίσουν οι προοδευτικοί πολίτες, διότι με νίκη του ΣΥΡΙΖΑ θα έχουμε την επόμενη μέρα κυβέρνηση προοδευτικής συνεργασίας. Δεν είναι απλά να πέσει η δεξιά. Είναι να πέσει η χειρότερη δεξιά που έχουμε δει από τη μεταπολίτευση μέχρι σήμερα. Διότι δεν υπάρχει καμία άλλη δεξιά κυβέρνηση που να έχει κάνει αυτά που έχει κάνει ο κύριος Μητσοτάκης. Και δεν αναφέρομαι μονάχα στην πολιτική του την οικονομική. Το πόσο λεηλάτησε τη μεσαία τάξη, παρά όσα της υποσχέθηκε, για να στηρίξει κάποιους ισχυρούς. Αυτά τα ξέραμε, τα λέγαμε και πριν τις εκλογές κάποιοι, δεν μας πίστεψαν.

Αναφέρομαι στις αθλιότητες που έχει κάνει με τα θέματα της δημοκρατίας και του κράτους δικαίου. Πανηγυρίζουμε, ανεβήκαμε από την εκατοστή όγδοη θέση της ενημέρωσης στην εκατοστή έβδομη. Περάσαμε το Τσαντ χθες ευτυχώς. Διότι έπεσε το Τσαντ, ανεβήκαμε εμείς. Αυτή είναι η εικόνα του Μητσοτάκη.

Με τις παρακολουθήσεις, με τη χειραγώγηση της δικαιοσύνης, με τις αθλιότητες που έκανε όλες αυτές τις μέρες, με το πρόσχημα του αποκλεισμού του κόμματος Κασιδιάρη, θέλω να πω δυο λόγια γι αυτό. Διότι χθες φανερώθηκε όλο το σχέδιο. Μας έλεγαν ότι δήθεν κόπτονται να βγάλουν εκτός τον Κασιδιάρη, τον οποίο τον αφήνανε 3 χρόνια τώρα να κάνει προπαγάνδα και καμπάνια προεκλογική μέσα από τη φυλακή.

Κι άλλαξαν το νόμο, όχι ακολουθώντας το αυτονόητο. Αυτό που τους προτείναμε. Δηλαδή στον υπάρχοντα νόμο, να προστεθεί μια ρητή φράση ότι όσοι είναι οριστικά καταδικασμένοι για εγκλήματα του 157 του ποινικού κώδικα δεν θα μπορούν, τα κόμματα τους, όσοι έχουν τέτοιους ενδοιασμούς τους, να κατέβουν. Δεν κάναν αυτό. Δώσαν τη δικαιοδοσία σε μια κλειστή ομάδα δικαστών, να αποφασίζει ποιος μπορεί να κατέβει και ποιος όχι. Γιατί; Γιατί τελικά ο στόχος τους δεν ήταν ο Κασιδιάρης. Ο στόχος τους ήταν να ελέγξουν ποια κόμματα θα κατέβουν και ποια όχι από τη λεγόμενη Δεξιά πολυκατοικία. Και έπεσε βόμβα στη δεξιά πολυκατοικία αυτές τις μέρες. Κάποια διαμερίσματα καταστράφηκαν και κατέρρευσαν, κάποια άλλα έμειναν ακέρια. Τα διαμερίσματα εκείνων των κομμάτων που έχουν δηλώσει πίστη στον Μητσοτάκη για την επόμενη μέρα των εκλογών, θα κατέβουν στις εκλογές. Εκείνα που δεν έχουνε δώσει πίστη, δεν θα κατέβουν στις εκλογές. Και τώρα φανερώνεται τι ακριβώς κατήγγειλε ο Πρόεδρος του τμήματος του Αρείου Πάγου που παραιτήθηκε λίγο πριν το Πάσχα, καταγγέλλοντας μεθοδεύσεις και οτι ο κύριος Γεραπετρίτης τον έπιασε σε καφενείο, έξω από το Μαξίμου και του λεγε κάνε το ένα και κάνε το άλλο και θα σε κάνουμε εμείς επικεφαλής σε ανεξάρτητη αρχή. 

Δεν διστάζουν πουθενά οι ανθρωποι. Ειναι καθεστώς, ειναι αδιστακτοι. Αυτός που δεν δίστασε να παρακολουθεί το μισό πολιτικό σύστημα, αυτός που δεν δίστασε να παρακολουθεί τους αρχηγούς των ενόπλων δυνάμεων, θα διστάσει να χειραγωγεί τη δικαιοσύνη με τον πιο χυδαίο τρόπο; Όχι, δεν διστάζουνε. 

Εμείς λοιπόν απέναντι σ' αυτή την αθλιότητα και αναφέρομαι σε όλους τους δημοκρατικούς πολίτες, έχουμε ένα πράγμα να πούμε. Η Ελλάδα πρέπει στις 22 του Μάη να γίνει μια κανονική ευρωπαϊκή χώρα. Η Ελλάδα θα πρέπει στις 22 του Μάη όχι μονάχα να ξαναφέρει τη δικαιοσύνη παντού, αλλά να φέρει ξανά τη δημοκρατία στην εξουσία. Αυτό πρέπει να κάνουμε, να φέρουμε τη δημοκρατία. Θέλω να πω και δυο λόγια για τον τόπο σας, γιατί πέρα από το γεγονός ότι ο Μητσοτάκης σας έταξε ότι θα είναι πρωθυπουργός και για σας, όπως όλους τους υπόλοιπους Έλληνες, αλλά ήταν μόνο για τους ισχυρούς, για τις ακρίδες, τα κοράκια και τους κοριούς όπως είπα, σας έταξε λαγούς και πετραχήλια και για την Πελοπόννησο, για την Αρκαδία. Τι έχει κάνει 4 χρόνια μετά; 

Έχει προχωρήσει σε αυτή την βίαιη απολιγνιτοποίηση που δημιουργεί μια προοπτική ανεργίας, χωρίς λόγο. Βεβαίως και υπήρχε και υπάρχει και είχαμε σχέδιο για μια ομαλή διαδικασία μετάβασης ενεργειακής. Η βίαιη απολιγνιτοποίηση όμως ήταν σχέδιο Μητσοτάκη. Σχέδιο που αποσκοπούσε σε συγκεκριμένα οικονομικά deals, αδιαφορώντας αν ολόκληρες περιοχές του χάρτη, στη Δυτική Μακεδονία και στη Μεγαλόπολη, θα γίνουν μαύρες τρύπες. 

Τι άλλο έκανε ο Μητσοτάκης; Άφησε τον αγροτικό κόσμο της αρκαδίας χωρίς κανένα ουσιαστικό έργο ενώ εμείς είχαμε φροντίσει για τη λίμνη Τάκα, να προχωρήσουμε και να βρούμε την κατάλληλη, τα απαραίτητα κονδύλια χρηματοδότησης για να προχωρήσουν αρδευτικά έργα, να ποτιστεί ο κάμπος, τι έκανε; τίποτα απολύτως.

Και το χειρότερο όλα όσα έκανε με το πανεπιστήμιο. Θα θυμάστε ότι εμείς αναμορφώσαμε, αναδιαμορφώσαμε το χάρτη της Ανώτατης Εκπαίδευσης με στόχο να δημιουργήσουμε ένα ισχυρό πανεπιστήμιο με έδρα την Τρίπολη, το Πανεπιστήμιο Πελοποννήσου. Μεταφέραμε στην Τρίπολη τμήμα νοσηλευτικής και ιδρύσαμε ένα νέο τμήμα δημόσιας υγείας με στόχο να φτιαχτεί μια σχολή επιστημών υγείας εδώ στην Τρίπολη διασυνδεδεμένη με το δημόσιο νοσοκομείο. Ταυτόχρονα προβλέψαμε να περάσουν οι εγκαταστάσεις του ψυχιατρικού, του παλιού ψυχιατρικού νοσοκομείου, στο πανεπιστήμιο και να βρεθούν εκείνα τα κονδύλια τα απαραίτητα για να φτιαχτεί ένα σύγχρονο campus πανεπιστημιακό, σύγχρονες υποδομές για να γίνει ένα πολύ σημαντικό και ισχυρό πανεπιστήμιο. Το πανεπιστήμιο Πελοποννήσου τι έκανε η κυβέρνηση Μητσοτάκη 4 χρόνια τώρα; Θα σας πω ότι έκανε. Ουσιαστικά έκλεισε το τμήμα δημόσιας υγείας, το οποίο εμείς είχαμε ιδρύσει. Το έκλεισε η κυρία Κεραμέως. Και 4 χρόνια τώρα δεν έχει κάνει τίποτα, δεν έχει πέσει μια τσαπιά για να προχωρήσουν τα έργα που εμείς είχαμε δρομολογήσει. Προφανώς η κυρία Κεραμέως έχει άλλα στο μυαλό της και ο κύριος Μητσοτάκης. Τους κολεγιακές έχει στο μυαλό της και στο μυαλό του. Πως θα ενισχύσουν τους ιδιώτες στην εκπαίδευση και όχι τα δημόσια πανεπιστήμια. Για αυτό το λόγο άλλωστε και θεσπίσανε την ελάχιστη βάση εισαγωγής. Για να μπορούν κάθε χρόνο να κόβουν 20.000 παιδιά, να μην περνάν στη τριτοβάθμια εκπαίδευση και σιγά σιγά στη τριτοβάθμια εκπαίδευση και σιγά σιγά να μαραζώσουν τα περιφερειακά δημόσια πανεπιστήμια. Θέλω όμως για άλλη μια φορά να επαναλάβω γιατί ξέρω ότι σήμερα είστε πολύ εδώ που έχετε παιδιά που βρίσκονται τούτες τις ώρες στα σπίτια, στα σχολεία, στα φροντιστήρια. Είμαστε λίγο πριν τις πανελλαδικές εξετάσεις. Θέλω να επαναλάβω τη δέσμευσή μου που αφορά αυτές τις εξετάσεις. Αφορά τα αποτελέσματα που θα βγουν τον Σεπτέμβρη. Η νέα προοδευτική κυβέρνηση θα καταργήσει το φραγμό της βάσης εισαγωγής και θα ανοίξει το δρόμο σε 20.000 περισσότερα παιδιά να περάσουν στα πανεπιστήμια μας φέτος. Εμείς δεν θέλουμε πελατεία για τα κολλέγια. Εμείς θέλουμε ισχυρά δημόσια πανεπιστήμια, αξιόπιστα, σοβαρά πανεπιστήμια, ισχυρά πανεπιστήμια.

Φίλες και φίλοι πολίτες της Τρίπολης Αρκαδίας, θέλω να επαναλάβω αυτή η εκλογική μάχη θα είναι μια κρίσιμη μάχη. Και από ότι φαίνεται θα είναι και μια αμφίρροπη μάχη. Σας λένε πολλοί ότι θα υπάρξει δεύτερη επαναληπτική εκλογική αναμέτρηση. Θέλω να πω ότι όσοι προκάνουν να πουν ότι θα υπάρχει δεύτερη αναμέτρηση, στην πραγματικότητα απαξιώνουν τη λαϊκή ετυμηγορία. Ο τόπος δεν χρειάζεται διπλές και τριπλές εκλογές. Ο τόπος μπορεί να κυβερνηθεί αξιόπιστα από το αποτέλεσμα που θα δώσει η κάλπη της απλής αναλογικής. Όπως όλα δείχνουν, το πρώτο με το τρίτο κόμμα θα μπορούν να φτιάξουν κυβέρνηση. Σας ζητώ λοιπόν το πρώτο κόμμα να είναι ο ΣΥΡΙΖΑ - Προοδευτική Συμμαχία για να έχουμε προοδευτική κυβέρνηση, για να αλλάξει η ζωή μας, η καθημερινότητα μας. Σας ζητώ να δώσετε ισχυρή εντολή στο ΣΥΡΙΖΑ - Προοδευτική Συμμαχία το βράδυ της 21 του Μάη για να συγκροτήσουμε αυτή της μακράς πνοής σταθερή προοδευτική κυβέρνηση στη βάση του προγράμματος των 11 άρθρων του συμβολαίου αλλαγής που δώσαμε χθες στη δημοσιότητα.

Η εναλλακτική είναι να έχουμε μια από τα ίδια για άλλα 4 χρόνια. Απαξίωση της κοινωνίας, αλαζονεία, έναν πρωθυπουργό που ζει στον κόσμο του και δεν νοιάζεται, γιατί έτσι έχει μάθει ως ο άνθρωπος. Γεννήθηκε πρίγκιπας και μολις εγινε πρωθυπουργος, νόμιζε ότι έγινε βασιλιάς. Δεν νοιάζεται. Δεν καταλαβαίνει καν ποιες είναι οι ανάγκες των καθημερινών ανθρώπων. Και πολύ φοβάμαι, ότι πλέον εάν επανεκλεγεί θα είναι ένας πρωθυπουργός που θα κάνει πολύ, πολύ χειρότερα από όλα όσα έκανε την προηγούμενη τετραετία. Το σκάνδαλο των παράνομων παρακολουθήσεων, το σύστημα αυτό της χειραγώγησης στη δικαιοσύνη και στην ενημέρωση, θα είναι ίσως ένα μικρό πρόγευμα από όλα όσα θα ακολουθήσουν επόμενη τετραετία. Αν όλη αυτή η αλαζονεία, αν όλη αυτή η απαξίωση, η θεσμική, επιβραβευτεί με τη ψήφο του ελληνικού λαού. Γνωρίζω πολύ καλά, γνωρίζω πολύ καλά, οτι αυτό δεν θα συμβεί. Γνωρίζω όμως πάρα πολύ καλά ότι έχει σημασία, όχι απλά να είμαστε πρώτοι, αλλά να είμαστε πρώτοι με μεγάλη διαφορά στις εκλογές της 21 Μάη. Όσο ισχυρότερη η πρωτιά μας, τόσο βεβαιότερη η πολιτική αλλαγή. Θέλω, τέλος, να σας διαβεβαιώσω μέχρι την κάλπη της 21 του Μάη θα δούμε πάρα πολλά. Θα δούμε πάρα πολλά, ίσως περισσότερα από όσα έχουμε δει σε κάθε εκλογική αναμέτρηση, διότι έχουμε ένα σύστημα εξουσίας, ένα κατεστημένο που τούτη την ώρα είναι σε πανικό και ξέρει ότι η μόνη ελπίδα είναι να γαντζωθεί με κάθε τρόπο στην εξουσία.

Σας προτρέπω να μη δώσετε σημασία σε πολλά όπως θα τα δείτε. Σας προτρέπω να πιστεύετε αυτό που βλέπετε μπροστά σας, μιλώντας με τους συμπολίτες σας στα καφενεία, στους χώρους δουλειάς, στις πλατείες και όχι τα fake news, όχι τις ψευδεπίγραφες μπάρες των δημοσκοπικών μετρήσεων που όσο πλησιάζουμε προς τις εκλογές θα αρχίζουν σιγά σιγά να προσαρμόζονται, γιατί και αυτοί φοβούνται ότι στις 22 θα πάθουν πανωλεθρία. 

Σας το λέω, μετά λόγου γνώσεως, είμαστε ήδη μπροστά και σας καλώ με τη ψήφο και με τη δράση σας όλο αυτό το διάστημα να κάνετε ακόμα μεγαλύτερη, ακόμα πιο καθαρή τη νίκη του ΣΥΡΙΖΑ, τη νίκη της δημοκρατίας, τη νίκη της δικαιοσύνης, τη νίκη του λαού στις 21 του Μάη. Να στε καλά. Καλή δύναμη. Σας ευχαριστώ θερμά. Σας ευχαριστώ για τη σημερινή συγκέντρωση. Γεια σας!




