Πολίτες της Ηγουμενίτσας, σας ευχαριστώ θερμά για αυτή τη μεγάλη υποδοχή, για αυτή τη μεγάλη συγκέντρωση, μέρα μεσημέρι, εδώ στην Ηγουμενίτσα. Είναι μεγάλη η συγκίνησή μου για την υποδοχή που μου επιφυλάξατε.
Και αυτή η υποδοχή, αυτή η συγκέντρωση, όπως και άλλες συγκεντρώσεις που έχουμε κάνει όλες αυτές τις μέρες, δείχνει την πραγματική παράσταση νίκης. Σε λίγες μέρες από σήμερα, σε 6 μέρες, την ερχόμενη Κυριακή, δεν θα πανηγυρίζουν τα καρτέλ και τα συμφέροντα, θα πανηγυρίζει ο απλός λαός, θα πανηγυρίζει ο λαός τη νίκη της δημοκρατίας, την επιστροφή της δικαιοσύνης στον τόπο μας. Και δεν θα διαψεύσουμε κάτι ιδιαίτερο. Όλοι το γνωρίζουμε. Όλοι, ξέρουμε ποια είναι η πραγματικότητα, διότι τη βλέπουμε συνομιλώντας με τους ανθρώπους καθημερινά με τους πολίτες του μόχθου, τους ανθρώπους της δημιουργίας, τους παραγωγούς, τους αγρότες, τους κτηνοτρόφους, τους μικρομεσαίους επιχειρηματίες. Δεν υπάρχει κανείς πια που να μην επιθυμεί μια μεγάλη αλλαγή στη ζωή του, μια μεγάλη αλλαγή στην καθημερινότητα του, περισσότερη δικαιοσύνη και προκοπή. Για αυτό πιστεύω ότι δεν είναι πια σύνθημα αυτό που λέμε "αλλαγή". Είναι προσδοκία, είναι ελπίδα, είναι συναίσθημα αγαλλίασης για τη μεγάλη πλειοψηφία του λαού μας. Γιατί ο κόσμος πια λέει ένα πράγμα. Ως εδώ. Ως εδώ με την αισχροκέρδεια. Ως εδώ με την οικογενειοκρατία. Ως εδώ με τις ανισότητες. Ως εδώ με την αδιαφορία. Ως εδώ με την αλαζονεία της εξουσίας και ως εδώ με την αδικία.

Πολίτες της Ηγουμενίτσας και της Θεσπρωτίας, 4 χρόνια τώρα γνωρίσατε από πρώτο χέρι τι σημαίνει εγκατάλειψη και απαξίωση. 4 χρόνια τώρα ο νόμος σας έχει στην πραγματικότητα βγει έξω από το χάρτη. Και θέλω να πω δυο λόγια για όσα γίναν, για όσα δεν έγιναν αυτά τα 4 χρόνια, αλλά δεν ξέρω από πού να αρχίσω, που να ξεκινήσω και που να τελειώσω. Να ξεκινήσω από το λιμάνι σας που το ξεπουλήσανε χωρίς κανένα ουσιαστικό αντάλλαγμα που ζητάμε εδώ και πάρα πολλές μέρες να μας δώσουν τη σύμβαση παραχώρησης και τα έχουν κάνει όλα μέσα στην αδιαφάνεια και δεν λένε, δεν δείχνουν τι ακριβώς πουλήσανε και τι ακριβώς πήρανε; Το λιμάνι της Ηγουμενίτσας, τη μαρίνα στην Πλαταριά και στα Σύβοτα, το αλιευτικό καταφύγιο στη Σαγιάδα και το κυριότερο, δεν μας λένε για ποιο λόγο, ακόμα και αυτό που αναγκάστηκαν να υποστηρίξουν μετά από τις δικές μας πιέσεις και δεσμεύσεις, την παραχώρηση της χερσαίας ζώνης του λιμανιού στους πολίτες της Ηγουμενίτσας. Για ποιο λόγο δεν το υλοποιούν;

Να θυμηθούμε, να θυμηθούμε το νέο τμήμα πανεπιστημιακό εδώ που δημιουργήθηκε ήταν ΤΕΙ και εμείς το κάναμε πανεπιστημιακό τμήμα μετάφρασης και διερμηνείας, το οποίο ιδρύθηκε ως πανεπιστημιακό τμήμα το 2018 με την αναμόρφωση του χάρτη της τριτοβάθμιας εκπαίδευσης και το 19 το έκλεισαν και έχει μείνει η Ηγουμενίτσα χωρίς τμήμα, χωρίς νέα παιδιά, χωρίς πανεπιστημιακό τμήμα και φοιτητές. Η πόλη έγινε πια μια πόλη που δεν έχει τη φρεσκάδα και τη ζωντάνια των νέων ανθρώπων. Τι άλλο να θυμηθούμε;

Να θυμηθούμε και να δούμε τα 4 αυτά χρόνια την εγκατάλειψη των δομών υγείας που εμείς ενισχύσαμε το δημόσιο νοσοκομείο με νέο αξονικό τομογράφο για πρώτη φορά, νέο μαγνητικό τομογράφο, τμήμα επειγόντων περιστατικών και παρά το γεγονός της πανδημίας, σήμερα έχει λιγότερους γιατρούς και νοσηλευτές και δεν μπορεί να λειτουργήσει;

Να θυμηθούμε την απαξίωση των ανθρώπων, των παραγωγών, των κτηνοτρόφων και των αγροτών που το 2021 εγώ βρέθηκα,
βρέθηκα δίπλα τους. Πήγα και τους συνάντησα, τους παραγωγούς μανταρινιού, μανταρινοπαραγωγούς καί είχαν τότε το μεγάλο θέμα που μου έθεσαν. Ότι δεν παίρνανε αποζημιώσεις για τις πληγές που είχαν λόγω των κακών καιρικών συνθηκών. Δεν πήραν ποτέ αποζημιώσεις, αλλά τώρα δεν παίρνουν ούτε τις ενισχύσεις, τις προβλεπόμενες από τον ΟΠΕΚΕΠΕ. Και το μεγάλο ερώτημα για τους κτηνοτρόφους και τους παραγωγούς του νομού σας δεν είναι πια αν θα πάρουν κάποια ενίσχυση ή όχι, αλλά αν θα συνεχίσουν να μένουν στην ύπαιθρο και να παράγουν στον τόπο τους, να έχουν τα χωράφια τους, να τα σπέρνουν και τα ζώα τους να βγάζουνε τυρί, γάλα, τυρί να έχουνε τα προϊόντα, τα κτηνοτροφικά, διότι το μεγάλο θέμα είναι πια πώς θα αντέξουν το κόστος της παραγωγής. Το κόστος της παραγωγής έχει εκτοξευθεί. Το ενεργειακό κόστος του συμπαρέσυρε όλους αυτούς. Και τι θα κάνουν τώρα; Πώς θα μπορέσουν να μείνουν στον τόπο τους, αν συνεχίσει για άλλα 4 χρόνια η κυβέρνηση Μητσοτάκη να δίνει τα πάντα στους μεσάζοντες. 300 % είναι η διαφορά των τιμών που πουλάει ο παραγωγός στο χωράφι, από αυτήν που βρίσκει ο καταναλωτής στο ράφι.

Τι άλλο να θυμηθούμε για την απαξίωση αυτού του νόμου 4 χρόνια τώρα, πέρα από αυτά που είπα για τον αγροτικό κόσμο, για την υγεία, για τους πολίτες εδώ της ηγουμενίτσας, σε σχέση με το λιμάνι τους; Για τους μικρομεσαίους επιχειρηματίες, να πούμε; Που είδανε τους λογαριασμούς να αυξάνονται κατακόρυφα; Τα χρέη να τους πνίγουν; Να μην μπορούν να περάσουν ούτε έξω από μια τράπεζα, διότι τα δάνεια οι τράπεζες δίνουν μονάχα σε όσους μπορούν να αποδείξουν ότι δεν χρειάζονται να πάρουν δάνειο; Τι άλλο να θυμηθώ; 

Νομίζω όμως ότι το πιο σημαντικό που πρέπει να πούμε για τον τόπο σας είναι ότι είναι ένας τόπος που δημογραφικά γερνάει. Τα χωριά στους δήμους, στο Δήμο Φιλιατών και στο δήμο Σουλίου είναι χωριά τα οποία στην πραγματικότητα γίνονται φαντάσματα, όσο περνάει ο καιρός και γίνονται φαντάσματα, διότι οι άνθρωποι στην περιφέρεια δεν μπορούν να έχουν ένα στοιχειώδες εισόδημα, δεν μπορούν να έχουν μέλλον, δεν μπορούν να έχουν προοπτική. Ποιος λοιπόν θα δώσει απαντήσεις για όλα αυτά; 

Και να θυμηθώ βεβαίως και την κοροϊδία, τη μεγάλη κοροϊδία που αφορά τους βορειοηπειρώτες συμπολίτες μας, που τους κόψανε τη σύνταξη. Το 2012 ο κύριος Σαμαράς, μετά ήρθαμε εμείς και μόλις βγήκαμε από τα μνημόνια, την αποκαταστήσαμε το 2019 και 4 χρόνια τώρα είναι παγωμένη. 4 χρόνια τώρα. Και τώρα προεκλογικά τους ανοίξανε μια πλατφόρμα για να κάνουν δηλώσεις. Η κοροϊδία και η υποκρισία στο απόγειο της. 

Εμείς λοιπόν. Θέλω να απευθυνθώ στους πολίτες της Θεσπρωτίας και να τους πω ότι δεν πιστεύουμε πως υπάρχουν πολίτες δεύτερης κατηγορίας. Στις πιο δύσκολες συνθήκες εμείς κάναμε ότι μπορούσαμε για να ξαναβάλουμε στο χάρτη αυτόν τον νόμο. Και κάναμε ότι μπορούσαμε, όχι μόνο με μεγάλα αναπτυξιακά έργα, αλλά και με μικρά καθημερινά έργα. 21 εκατομμύρια δώσαμε μονάχα μέσα από τα προγράμματα Φιλόδημος 1 και 2 στους δήμους της Θεσπρωτίας. Αν υπάρχει σήμερα κάποια μπουλντόζα που ακόμα λειτουργεί στο νομό σας είναι επειδή πριν από 4 χρόνια η κυβέρνηση του ΣΥΡΙΖΑ έδωσε χρηματοδότηση στην τοπική αυτοδιοίκηση για να γίνουν έργα. 4 χρόνια όμως δεν έγινε απολύτως τίποτα και το χειρότερο; Αποκλείσανε τη Θεσπρωτία από το Ταμείο Ανάκαμψης, από τα δισεκατομμύρια του Ταμείου Ανάκαμψης, διότι δόγμα της κυβέρνησης Μητσοτάκη είναι όλοι οι πόροι να πηγαίνουν σε λίγους και ισχυρούς. Όλοι οι πόροι στο κέντρο και τίποτα για την περιφέρεια.

Εμείς λοιπόν, δεσμευόμαστε ότι θέλουμε να αντιστρέψουμε αυτή την πορεία αυτή την πραγματικότητα. Εμείς θέλουμε να δουλέψουμε για τους πολλούς και κυρίως τους αδύναμους, τη μεσαία τάξη. Θυμηθείτε τι σας λέγανε το '19, οτι θα ρθουν για να στηρίξουν τη μεσαία τάξη. Και που κατάντησε η μεσαία τάξη σήμερα; Να ζει με κουπόνια. Κουπόνια για να πας στο σούπερ μάρκετ, κουπόνια για να πληρώσεις τους λογαριασμούς του ρεύματος, κουπόνια για να πας στο βενζινάδικο, να βάλεις βενζίνη. Έχει γίνει η ζωή μας ένα pass. Pass για κάθε χρήση. Pass, pass, pass αλλά πουθενά δεν πας. Ήρθε η ώρα λοιπόν να δώσουμε και εμείς ένα pass στον κύριο Μητσοτάκη και να του πούμε "ήρθε η ώρα σπίτι σου να πας". Πιστεύω όμως ότι αυτές τις μέρες ο κύριος Μητσοτάκης πρέπει να είναι πολύ απασχολημένος. Κάνει τα τελευταία του ταξίδια από άκρη σ' άκρη στην Ελλάδα με το κρατικό αεροπλάνο, διότι από την άλλη Δευτέρα δεν θα μπορεί να το χρησιμοποιεί. Και έχει και πολύ μεγάλη δουλειά εκεί στο Μαξίμου. 

Ξέρετε πόσο δύσκολο είναι να τα μαζέψει όλα τα πειστήρια του εγκλήματος; Ξέρετε πόσο δύσκολο είναι να ξηλώσει τα καλώδια του Predator που παρακολουθούσε τη μισή Ελλάδα; Ξέρετε πόσο δύσκολο είναι; Από Δευτέρα όμως, το Μέγαρο Μαξίμου θα ανήκει στη δημοκρατία και όχι στο παρακράτος. Από Δευτέρα, το Μέγαρο μαξίμου θα γίνει στρατηγείο για την ανακούφιση της κοινωνίας, για τη στήριξη της κοινωνίας, για την ανόρθωση της οικονομίας. Για να ξανάρθει η δικαιοσύνη στον τόπο μας. Μιας και είπα όμως για τις παρακολουθήσεις, το μεγάλο αυτό σκάνδαλο. Θα θυμάστε, ο κύριος Μητσοτάκης απέφευγε σαν το διάολο το λιβάνι και ακόμα αποφεύγει να έρθει μαζί μου, οι δυο μας, ενώπιος ενωπίω, σε μια τηλεοπτική αντιπαράθεση. Πολλοί αναρωτιόντουσαν, μα γιατί; Όσοι είχαν και την τελευταία αμφιβολία για το γιατί, το καταλάβανε όταν είδαν το debate την προηγούμενη εβδομάδα, ακόμα και με 6 συμμετέχοντες. Στην πρώτη ζόρικη ερώτηση, ομολόγησε μόνος του αυτό που έκρυβε επιμελώς 9 μήνες ότι οι παράνομες παρακολουθήσεις είναι σκάνδαλο και ότι δεν υπήρχε κανένας, μα κανένας εθνικός λόγος για να παρακολουθείται το πολιτικό σύστημα, το μισό πολιτικό σύστημα. 

Και αναρωτιέμαι εφόσον ομολόγησε ότι είναι σκάνδαλο και δεν υπήρξε κανένας εθνικός λόγος, γιατί ακριβώς πώς, με ποιο τρόπο επικαλείτο το εθνικό απόρρητο, αφού δεν υπήρχε εθνικός λόγος για τη συγκάλυψη της αλήθειας στην Εξεταστική επιτροπή. Γιατί μέχρι σήμερα δεν έχει η δικαιοσύνη... και ξέρετε κάτι; Αν πρέπει η δικαιοσύνη να πάει παντού, πρωτίστως δικαιοσύνη πρέπει να πάει στη δικαιοσύνη. Από 'κει πρέπει να ξεκινήσει. Δικαιοσύνη στη δικαιοσύνη για να αλλάξει πορεία ο τόπος. Γιατί η δικαιοσύνη... Γιατί η δικαιοσύνη δεν έχει κινηθεί ακόμα; Γιατί η εισαγγελέας της ΕΥΠ που έβαζε υπογραφές για τις διατάξεις των παρακολουθήσεων και με θράσος στη Βουλή μας είπε ότι αν εγώ επιθυμώ θα παρακολουθώ ακόμα και την Πρόεδρο της Δημοκρατίας, γιατί είναι ακόμα στη θέση της; Που τον κρατάει τον κύριο Μητσοτάκη; 

Και το κυριότερο δεν είναι μονάχα ποιος παρακολουθήθηκε και τι ακριβώς έγινε αυτό το διάστημα. Είναι που έχει πάει αυτό το υλικό των παρακολουθήσεων. Το μισό πολιτικό σύστημα, υπουργοί, πολιτικοί αρχηγοί, βουλευτές κομμάτων, οι αρχηγοί των ενόπλων δυνάμεων, οικονομικοί παράγοντες. Όλα αυτά τα δεδομένα, χιλιάδες gigabytes κάπου βρίσκονται σήμερα. Το ερώτημα είναι πού τα έχει πάει ο κύριος Μητσοτάκης; Θέλει να εκβιάζει με αυτά όλο το πολιτικό σύστημα τα επόμενα 20 χρόνια; 

Και απαντάμε, και απαντάμε και στον κύριο Ανδρουλάκη, ο οποίος προχθές μας είπε πρώτη φορά τόσο καθαρά ότι πρέπει οι υπόλογοι του παρακράτους να λογοδοτήσουν. Πώς ακριβώς θα λογοδοτήσουν; Με τον κύριο Μητσοτάκη ξανά στην κυβέρνηση; Υπάρχει καμία πιθανότητα να υπάρξει κάθαρση του δημόσιου βίου για το σκάνδαλο που ο ίδιος ενορχήστρωσε, αν η νέα δημοκρατία είναι ξανά στην κυβέρνηση του τόπου; Γι αυτό λοιπόν, απευθυνόμαστε και στους φίλους μας του ΠΑΣΟΚ- Κιναλ. Στους δημοκρατικούς προοδευτικούς πολίτες, αλλά και στους συντηρητικούς πολίτες, αυτούς που ντρέπονται για αυτά που κάνει η σημερινή τους ηγεσία, γιατί υπάρχουν χιλιάδες έντιμοι νεοδημοκράτες που έχουμε ιδεολογικές διαφορές αλλά δεν ανέχονται αυτή την αντιδημοκρατική συμπεριφορά, τον βιασμό της δημοκρατίας. Και τους λέμε ο κύριος Μητσοτάκης σας ζητάει λευκή επιταγή, να ξεπλυθεί με την ψήφο σας, να γίνετε συνένοχοι και ταυτόχρονα, στον κύριο Ανδρουλάκη, σας ζητάει να τον ξεπλύνετε με τη στήριξή σας. 

Η μόνη δυνατότητα να υπάρξει κάθαρση είναι να ηττηθεί στις εκλογές ο Μητσοτάκης και αυτό θα συμβεί με τη μεγάλη νίκη του ΣΥΡΙΖΑ και τον σχηματισμό προοδευτικής κυβέρνησης από την επομένη των εκλογών. Δεν μπορεί λοιπόν κάποιοι να λένε οι υπαίτιοι στη φυλακή, αλλά ίσες αποστάσεις ανάμεσα στον ΣΥΡΙΖΑ και στη Νέα Δημοκρατία. Δεν υπάρχουν υπαίτιοι στη φυλακή, αλλά μπορεί να συνεργαστούμε και με τον αρχιερέα των υποκλοπών. Άρα λοιπόν, εμείς θέλουμε σήμερα να δώσουμε μια καθαρή απάντηση στον ελληνικό λαό. Οι εκλογές της εικοστής πρώτης του Μάη στην πραγματικότητα είναι και μια ισχυρή απόφαση για το αν στον τόπο μας θα έρθει η δικαιοσύνη και στο θέμα το κρίσιμο των υποκλοπών, αλλά είναι μια ισχυρή απόφαση για το αν στον τόπο μας θα έρθει η δικαιοσύνη και για ένα άλλο μεγάλο έγκλημα που έγινε πριν από δυο μήνες και κάποιοι θέλουν να το ξεχάσουν. 

Πριν από δυο μέρες βρέθηκα στα Τρίκαλα και ζήτησαν να με συναντήσουν οι τραγικοί γονείς των 3 κοριτσιών, 2 δίδυμα κορίτσια και μια ξαδέλφη τους που χάθηκαν άδικα. Χάθηκαν άδικα σε αυτό το τρομακτικό δυστύχημα. Και μου είπανε σου ζητάμε να δεσμευτείς ότι τα παιδιά μας δεν θα ξεχαστούν. Το έγκλημα αυτό δεν θα ξεχαστεί. Αναρωτήθηκαν τι έγινε ακριβώς και ένα μήνα τώρα από τότε που ξεκίνησε η προεκλογική περίοδος είναι απαγορευμένη λέξη στα μέσα μαζικής ενημέρωσης η λέξη Τέμπη. Δεν προβάλλουν τις κινητοποιήσεις τους, την αγωνία τους, την αγωνία τους να υπάρξει δικαίωση. 

Δεσμεύτηκα απέναντί τους ότι θα κάνω ότι περνάει από το χέρι μου για να υπάρξει δικαίωση, όχι για να εκδικηθούμε κάποιον, αλλά για να μην ξαναζήσουμε ένα τέτοιο δυστύχημα σαν κι αυτό μια τέτοια τραγωδία. Θέλω όμως να σας πω ότι ακόμα χειρότερο από την τραγωδία, τα αίτια που μας οδήγησαν στην τραγωδία, τα οποία είναι γνωστά, η απαξίωση του σιδηροδρόμου, ο υπουργός που μέσα στη Βουλή έλεγε ντροπή στους βουλευτές του ΣΥΡΙΖΑ όταν του λέγανε ότι έχει απαξιωθεί ο σιδηρόδρομος και θα θρηνήσουμε θύματα, μία εβδομάδα πριν από το συμβάν, τα 3 εξώδικα των εργαζομένων που προανήγγειλαν αυτό το τραγικό δυστύχημα, χειρότερο όμως από όλα αυτά, τις τρομακτικές ευθύνες, είναι η διαχείριση που έκανε ο ίδιος ο Μητσοτάκης μετά. Μόλις πριν από 15 μέρες βγήκε στα κανάλια και είπε τα Τέμπη ήταν μια μικρή φθορά που την ξεπεράσαμε. Αλήθεια, αλήθεια, η απώλεια 57 ανθρώπων είναι φθορά και πολιτικό κόστος; Έτσι όμως αντιλαμβάνονται την ανθρώπινη ζωή. Γι' αυτούς τα κέρδη είναι πάνω από τους ανθρώπους και από τις ζωές. Για εμάς οι ζωές των ανθρώπων είναι πάνω από τα κέρδη και αυτή είναι η μεγάλη ηθική διαφορά που έχουμε με τη νέα Δημοκρατία του κυρίου Μητσοτάκη. Μας έστηναν παραστάσεις μπροστά σε ένα... απαρχαιωμένη κονσόλα και έλεγαν ότι αυτή είναι η τηλεδιοίκηση. Θυμάστε που κάηκε το '19 και δεν την αποκατέστησαν ποτέ; Μας έλεγαν ότι φταίει ένας άνθρωπος και είναι τυχαίο το γεγονός - μόνο που αυτόν τον άνθρωπο, ανεκπαίδευτο, ανειδίκευτο, τον διόρισαν με κομματικό ρουσφέτι, γιατί έτσι έχουν μάθει. Αυτό το κράτος φτιάξανε. Το κράτος λάφυρο, το κράτος λάφυρο, κομματικό.
Εμείς λοιπόν λέμε ότι ήρθε η ώρα να βάλουμε μια κόκκινη γραμμή σε όλα αυτά και ήρθε η ώρα να φτιάξουμε ένα κράτος με λογοδοσία, με αξιοκρατία, όχι κράτος, λάφυρο, κομματικό.

Έχουνε βάλει όλα τα γαλάζια golden boys στις ΔΕΚΟ, διπλασίασαν τους μισθούς τους, σαν τις γαλάζιες ακρίδες πέσανε στο δημόσιο πλούτο, 10 δισεκατομμύρια ευρώ απευθείας αναθέσεις και κλειστοί διαγωνισμοί σε εταιρείες που φτιάχνονταν 3 μέρες πριν από τους διαγωνισμούς. Και ύστερα μας κουνάνε το δάχτυλο και μας λένε πού θα βρείτε τα λεφτά να δώσετε 2000 € στον πρωτοδιοριζόμενο γιατρό, που θα βρείτε τα λεφτά να επιστρέψετε τη δέκατη τρίτη σύνταξη στον συνταξιούχο, που θα βρείτε τα λεφτά να δώσετε αυξήση στο δημόσιο υπάλληλο που έχει να πάρει 14 χρόνια. 

Εμείς λοιπόν τους απαντάμε: έχουμε κριθεί από τον ελληνικό λαό και για την εντιμότητά μας και για τη δικαιοσύνη με την οποία διαχειριστήκαμε την πιο δύσκολη στιγμή. Είχαμε υποχρέωση να μαζέψουμε 40 δις στα δημόσια ταμεία και τα αφήσαμε γεμάτα με 40 δις τα δημόσια ταμεία, για να τρώει από τα έτοιμα ο κύριος Μητσοτάκης. Αυτός είχε την ευχέρεια να δαπανήσει 60. Είδατε πως και σε ποιους. Φανταστείτε εμείς να είχαμε αυτήν την ευχέρεια αντί την υποχρέωση να μαζέψουμε 40, την ευχέρεια να δαπανήσουμε 60 με κριτήριο τη δικαιοσύνη. Θα ήταν αυτά τα δημόσια νοσοκομεία σήμερα; Θα ήταν έτσι όπως είναι τα δημόσια σχολεία; Θα ήταν αυτό το κοινωνικό κράτος; Θα ήταν εκεί που είναι σήμερα οι συντάξεις, θα ήταν εκεί που είναι σήμερα η αισχροκέρδεια, όλοι γνωρίζουν ποια είναι η απάντηση. Γιατί όσο κι αν κάποιος μπορεί να κατηγορήσει το ΣΥΡΙΖΑ και εμένα προσωπικά ότι κάναμε λάθη, ούτε ένας δεν μπορεί να μας κατηγορήσει ότι χειριστήκαμε με ανεντιμότητα και με σκοπιμότητα τις θυσίες του ελληνικού λαού. Για αυτό λοιπόν σήμερα λέμε ότι δε ζητάμε μια δεύτερη ευκαιρία. Ζητάμε μια πρώτη να κυβερνήσουμε με βάση το πρόγραμμά μας και όχι με τους εξαναγκασμούς της τρόικα. Μια πρώτη ευκαιρία να κυβερνήσουμε με τα θέλω μας και ΟΧΙ με τα πρεπει.

Πολίτες της Θεσπρωτίας και της Ηγουμενίτσας, νομίζω ότι όσο έρχεται η ώρα, η μεγάλη κρίσιμη ώρα της αλλαγής, τόσο ο φόβος αλλάζει στρατόπεδο. Εγώ λοιπόν θέλω σήμερα ένα πράγμα να πω και σ' εσάς που με ακούτε και κυρίως στις νέες και στους νέους. Το αποτέλεσμα των εκλογών της εικοστής πρώτης του Μάη, αυτή την ώρα που μιλάμε, είναι απολύτως ανοιχτό. Θέλω να είμαι ειλικρινής. Και είναι απολύτως ανοικτό γιατί εξαρτάται από ένα πράγμα: από το πόσοι και ποιοι θα πάνε στην κάλπη να ψηφίσουν. Αν στην κάλπη πάνε οι 450.000 νέες και νέοι που ψηφίζουν για πρώτη φορά, αν στην κάλπη πάνε οι συμπολίτες μας που θέλουνε να ρίξουν ψήφο τιμωρίας για αυτά που έχει κάνει ο Μητσοτάκης αυτά τα 4 χρόνια και δεν αποφασίσουν να γυρίσουν την πλάτη στις εκλογές, τότε να είσαστε βέβαιοι δεν θα του φτάσουν οι ημέρες να πακετάρει για το Μαξίμου, να μετακομίσει ο κύριος Μητσοτάκης. Πρέπει ήδη να ξεκινήσει το πακετάρισμα. Δείτε τι ακριβώς γίνεται σε όλη την Ευρώπη και σε όλο τον κόσμο με τις περίφημες δημοσκοπήσεις. Εγώ δεν θα πω αν είναι αληθινές ή ψεύτικες. Θα πω ότι η συμμετοχή των πολιτών είναι αυτή που τις διαψεύδει στο τέλος της ημέρας και ζητώ και από εσάς και από τους νέους ψηφοφόρους να διαψεύσουν τις προβλέψεις που λένε ότι ο κύριος Μητσοτάκης θα έχει άλλη μια τετραετία αλαζονείας, αδιαφορίας και στοχοποίησης. Γιατί ξέρετε κάτι; Δεν ολοκλήρωσε το πρόγραμμά του.

Είπε προχθές ότι "τήρησα στο ακέραιο το πρόγραμμά μου". Έχει και άλλα να κάνει. Έχει να ιδιωτικοποιήσει το νερό. Έχει να ιδιωτικοποιήσει πλήρως τα δημόσια νοσοκομεία. Έχει να λεηλατήσει τη νέα γενιά, στέλνοντας στους νέους ανθρώπους μετανάστες στο εξωτερικό, διατηρώντας την ελάχιστη βάση εισαγωγής για την εισαγωγή στα πανεπιστήμια και απαξιώνοντας και άλλο τα πανεπιστήμια, τα δημόσια και τα περιφερειακά, για να δίνει πελατεία στα κολέγια. Και έχει να κάνει και κάτι ακόμα: να συνεχίσει τη μεγάλη αναδιανομή πλούτου με τις επιδοτήσεις που πηγαίνουν απευθείας για να ενισχύουν τις εταιρείες και τα καρτέλ της ενέργειας, των τροφίμων, των διυλιστηρίων, αλλά έχει να κάνει και άλλη μια μεγάλη αναδιανομή, όχι αναδιανομή εισοδήματος που την έκανε και θα την συνεχίσει, αλλά αναδιανομή περιουσίας τη μεγαλύτερη αναδιανομή περιουσίας από τη μεσαία τάξη στους ισχυρούς, με τους πλειστηριασμούς πρώτης κατοικίας. 700.000 ακίνητα, 700.000 νοικοκυριά βρίσκονται αυτή τη στιγμή στα νύχια των funds. Αυτό το σχέδιο θέλει να ολοκληρώσει. Και το ερώτημα που θέλω να σας απευθύνω είναι θα τον αφήσετε; Το ερώτημα που σας απευθύνω είναι την Κυριακή στις 21 του Μάη, θα αφήσετε αυτό να συμβεί ψηφίζοντας χαλαρά;

Στις 21 του Μάη λοιπόν, δεν υπάρχει χαλαρή ψήφος. Υπάρχει ψήφος για τη ζωή μας. Υπάρχει ψήφος για την αλλαγή. Υπάρχει ψήφος που θα δώσει την επόμενη ημέρα προοδευτική κυβέρνηση και είναι η ψήφος στο ΣΥΡΙΖΑ Προοδευτική Συμμαχία. Και θέλω να σας πω και κάτι ακόμα. Ο νομός σας έγινε εξαιτίας της δημογραφικής γήρανσης, μονοεδρική περιφέρεια εκλογική. Την επόμενη Κυριακή, θα είναι η βουλευτής του ΣΥΡΙΖΑ στην Ελληνική Βουλή, η βουλευτής της Νέας Δημοκρατίας. Και θέλω να απευθυνθώ και σε όλους εκείνους που έχουνε δίλημμα για το τι πρέπει να ψηφίσουν, ειδικά εδώ στη Θεσπρωτία και θέλουνε να σταθούνε έξω από την επιλογή των 2 μεγάλων κομμάτων. Θέλω να τους πω ότι το βράδυ της επόμενης Κυριακής έχει πολύ μεγάλη σημασία. Ποιοι θα είναι εδώ στους δρόμους της Θεσπρωτίας και της Ηγουμενίτσας για να πανηγυρίζουνε. Θα πανηγυρίζει ο δημοκρατικός λαός, θα πανηγυρίζουν οι δημοκρατικοί προοδευτικοί πολίτες της Ηγουμενίτσας ή θα πανηγυρίζουν τα γνωστά συμφέροντα ή θα πανηγυρίζουν τα καρτέλ ή θα πανηγυρίζουν οι προνομιούχοι, οι ημέτεροι, τα ρουσφέτια, όλοι όσοι ευνοήθηκαν 4 χρόνια τώρα ενώ η μεγάλη πλειοψηφία του λαού σας είδε το εισόδημα να συρρικνώνεται και να μην μπορεί να βγει ο μήνας την τρίτη κιόλας εβδομάδα; 

Ε λοιπόν εγώ σας καλώ να κάνετε ότι χρειαστεί, αυτές τις 6 μέρες που μείνανε. Σπίτι με σπίτι, γειτονιά τη γειτονιά, καφενείο το καφενείο, χωριό το χωριό, ώστε την άλλη Κυριακή να πανηγυρίζει ο δημοκρατικός λαός της Ηγουμενίτσας. Να πανηγυρίζει γιατί θα στείλει προοδευτικό, δημοκρατικό βουλευτή στη Βουλή και να πανηγυρίζει μαζί με όλη την Ελλάδα, διότι θα έρθει η μεγάλη αλλαγή που τόσο πολύ έχει ανάγκη η κοινωνία και ο ελληνικός λαός. Να είστε καλά. Σας ευχαριστώ θερμά για αυτή τη μεγάλη συγκέντρωση που δίνει παράσταση νίκης και στη Θεσπρωτία. Γεια σας! καλή δύναμη! Να 'στε καλά.


