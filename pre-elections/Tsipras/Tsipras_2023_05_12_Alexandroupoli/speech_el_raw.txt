Πολίτες της Αλεξανδρούπολης, σας ευχαριστώ για αυτή τη ζεστή υποδοχή. Με γεμίσατε με όμορφα λουλούδια της άνοιξης, γιατί έρχεται η άνοιξη και στην πολιτική ζωή του τόπου, έρχεται η άνοιξη και στη ζωή μας. Στις 21 του Μάη θα τη γιορτάσουμε. Στις 21 του Μάη θα έρθει η μεγάλη, ή πολυπόθητη αλλαγή που προσδοκούμε στη ζωή μας και αυτό είναι το μήνυμα που λαμβάνω, πηγαίνοντας αυτές τις μέρες απ' άκρη σ' άκρη, σχεδόν παντού στον τόπο μας, σχεδόν παντού. Όπου και αν βρεθώ, όπου και αν σταθώ αυτό το μήνυμα που στέλνεται σήμερα και εσείς από εδώ, από τον Έβρο, το μήνυμα της αλλαγής, είναι ένα μήνυμα που περνάει, διαπερνά την Ελλάδα και διαπερνά τους πολίτες, ανεξάρτητα από το τι ψήφισαν στις προηγούμενες εκλογικές αναμετρήσεις. Διότι αυτό δεν είναι ένα πολιτικό σύνθημα, είναι μια βαθιά επιθυμία. Δεν αφορά μονάχα την ανάγκη αλλαγής στην κυβέρνηση, αφορά την ανάγκη μιας μεγάλης αλλαγής στην καθημερινότητά μας.

Διότι δεν πάει άλλο. Δεν μπορούν οι έλληνες πολίτες να συνεχίσουν σε αυτή την κατηφόρα, να μη βγαίνει το εισόδημα την τρίτη εβδομάδα του μήνα. Δεν μπορούν να συνεχίσουν σε αυτή τη γενικευμένη αδικία, τις ανισότητες, την αισχροκέρδεια. Δεν μπορεί τη χώρα να την κυβερνάνε 3 οικογένειες δεν μπορεί να συνεχίσουμε με την οικογενειοκρατία. Δεν μπορεί να συνεχίσουμε βλέποντας τα νέα παιδιά σε αυτό τον τόπο, να μην έχουν προοπτική να ζήσουν εδώ με αξιοπρέπεια και να σχεδιάζουν το μέλλον τους μακριά από τον τόπο που αγάπησαν, γεννήθηκαν. Τον τόπο που τους μεγάλωσε. Αυτά είναι τα μεγάλα ζητήματα, τα οποία θέλουμε να θέσουμε επί τάπητος και να κουβεντιάσουμε αυτές τις λίγες μέρες που μείνανε μέχρι την κάλπη. Διότι μας λένε, μας λέει ο κύριος Μητσοτάκης και η Νέα Δημοκρατία ότι πήγε μπροστά η Ελλάδα αυτά τα 4 χρόνια και εμείς αναρωτιόμαστε σε ποιο ακριβώς τομέα πήγε η Ελλάδα μπροστά; Ποιες είναι οι επιτυχίες αυτής της κυβέρνησης; Πήγε άραγε μπροστά και κατάφερε να έχει επιτυχίες σε όλα τα κρίσιμα ζητήματα που αντιμετώπισε αυτή η κυβέρνηση; 

Πήγε μπροστά και κατάφερε να έχει επιτυχίες στην κρίση της πανδημίας που είμαστε οι χειρότεροι στο δυτικό κόσμο σε θανάτους, σε αναλογία πληθυσμού; Ξεπεράσαμε τη Βραζιλία του Mπολσονάρο. 37.000 συμπολίτες μας έχασαν τη ζωή τους, διότι το εθνικό σύστημα υγείας έμεινε εγκαταλελειμμένο.

Πήγαμε μπροστά άραγε και πετύχαμε στην αντιμετώπιση της κρίσης της ενεργειακής; Να είμαστε η χώρα με την ακριβότερη τιμή ρεύματος σε όλη την Ευρώπη, με την ακριβότερη τιμή στην αντλία της βενζίνης σε όλη την Ευρώπη, τη στιγμή που συναγωνιζόμαστε με τη Βουλγαρία, τη Σλοβακία στους μισθούς, έχουμε το χαμηλότερο κατά κεφαλήν εισόδημα; Έχουμε μισθούς Βουλγαρίας και τιμές Λονδίνου στα σούπερ μάρκετ. Δεν μπορεί να περάσει απέξω ένα νοικοκυριό. Είναι εφιάλτης στο σούπερ μάρκετ. Πήγαμε καλά λοιπόν και πέτυχε αυτή η κυβέρνηση στην αντιμετώπιση της πληθωριστικής κρίσης της ακρίβειας, με έναν πληθωρισμό στα τρόφιμα να παραμένει ακόμα και σήμερα, ένα χρόνο, ενάμιση μετά την εκτίναξη του, σε διψήφια ποσοστά; Πού ακριβώς πετύχαμε και τι ακριβώς πετύχαμε; Μας λένε όμως η ακρίβεια είναι εισαγόμενη. Ναι, η ακρίβεια είναι εισαγόμενη, αλλά η αισχροκέρδεια είναι ελληνική και έχει τη σφραγίδα του κυρίου Μητσοτάκη. Διότι τη στιγμή που το μέσο νοικοκυριό δεν μπορεί ή δυσκολεύεται να πληρώσει το ρεύμα, οι ενεργειακές εταιρείες πλουτίζουν. Τη στιγμή που το μέσο νοικοκυριό, την τρίτη εβδομάδα του μήνα ξεμένει από χρήματα, 15 εισηγμένες εταιρείες στο χρηματιστήριο έχουν ρεκόρ εικοσαετίας με κέρδη πάνω από ένα δισεκατομμύριο η καθεμιά. Αυτές είναι οι επιτυχίες της κυβέρνησης Μητσοτάκη. Έκανε τους πλούσιους και τους ισχυρούς, πλουσιότερους και ισχυρότερους. Έκανε όμως τους μεσαίους, φτωχούς και τους φτωχούς, φτωχότερους και αυτή η γενικευμένη αδικία δεν μπορεί να συνεχιστεί.

Θυμάστε τι έταζε ο κύριος Μητσοτάκης 4 χρόνια πριν για να γίνει πρωθυπουργός; Έταζε στην μεσαία τάξη στήριξη. Σήμερα η μεσαία τάξη κατάντησε να ζει με κουπόνια. Κουπόνια για το σούπερ μάρκετ, κουπόνια για το ρεύμα, κουπόνια για τη βενζίνη. Θυμάστε τι έταζε στους συνταξιούχους; Καλύτερες συντάξεις έταζε. Και τελικα τι εγινε ακριβως; Τι εγινε ακριβως; Τι ακριβώς; Πώς ζούνε σήμερα οι συνταξιούχοι; Κατάργησε τη δέκατη τρίτη σύνταξη που θέσπισε ο ΣΥΡΙΖΑ αμέσως μόλις βγήκαμε από τα μνημόνια, τότε έλεγε ότι είναι ψίχουλα. Την κατάργησε όμως. Και δεν δίνει τα αναδρομικά για τις επικουρικές και τα δώρα, ενώ είχε υποσχεθεί ότι θα τα δώσει, ενω βγηκε η αποφαση του Συμβουλιου της Επικρατειας. Συνολικά 7 δισεκατομμύρια λιγότερα στους συνταξιούχους την τετραετία που μας πέρασε. Αλλά δεν είναι μονάχα αυτά που έκοψε. Ας υποθέσουμε λοιπόν ότι παρέμειναν ίδια τα χρήματα και οι συντάξεις στην τσέπη των συνταξιούχων. Τι αξία έχει μια σύνταξη 600 €, 700 € σήμερα και τι αξία είχε 4 χρόνια πριν; Να σας απαντήσω με βάση τα επίσημα στοιχεία της eurostat που λέει ότι νοικοκυριά με εισόδημα έως 700 €, μέσα σε ενάμιση χρόνο, χασάν το 40% της αγοραστικής τους δύναμης. Τα 700 € το 19 είχαν 40% μεγαλύτερη αξία. Έδιναν ενδεχομένως τη δυνατότητα σε έναν απόμαχο της δουλειάς να μπορεί με αξιοπρέπεια, να πάρει ένα δώρο στο εγγόνι του. Σήμερα δεν του δίνουν ούτε αυτή την ευκαιρία της αξιοπρέπειας, διότι δεν έχει ουτε να πληρωσει το ρευμα. 

Αυτές είναι οι επιτυχίες της κυβέρνησης Μητσοτάκη. Και απέναντι σε αυτή την πολιτική, εμείς λέμε: υπάρχει άλλος δρόμος, υπάρχει άλλη προοπτική, υπάρχει η προοπτική ενός προγράμματος και ενός σχεδίου, το οποίο καταθέσαμε στη γνώση του ελληνικού λαού, ώστε να γνωρίζει ο καθένας και η καθεμιά όταν πάει να ψηφίσει αλλά το καταθέσαμε και στη γνώση όλων των προοδευτικών δυνάμεων του τόπου. Είναι το συμβόλαιο αλλαγής που παρουσιάσαμε για την επόμενη μέρα, ένα συμβόλαιο 11 άρθρων, ένα συμβόλαιο με το λαό. Και θα πω επιγραμματικά σε 4 μόνο άξονες αυτό που διαπερνά αυτό το συμβόλαιο. Αύξηση μισθών, μείωση τιμών, ρύθμιση χρεών και ένα δίκαιο αποτελεσματικό, ισχυρό κοινωνικό κράτος δίπλα στον πολίτη. Αυτό είναι το τετράπτυχο της δικής μας πολιτικής. 

Πριν από λίγες μέρες ο Οργανισμός Οικονομικής Συνεργασίας και Ανάπτυξης, ο ΟΟΣΑ, έβγαλε μια έκθεση με τα συμπεράσματά του για την πορεία των ευρωπαϊκών οικονομιών. Μια έκθεση η οποία στην πραγματικότητα κάνει σμπαράλια όλο το αφήγημα της κυβέρνησης Μητσοτάκη που έταξε καλύτερες δουλειές και έβαλε τους εργαζόμενους να δουλεύουν απλήρωτες υπερωρίες. Δεν υπάρχει πια οκτάωρο πουθενά, κατήργησε το σώμα επιθεώρησης εργασίας, να μην υπάρχει κανένας δίπλα στον εργαζόμενο για να βρει το δίκιο του. Και βεβαίως έταξαν καλύτερες δουλειές και καλύτερους μισθούς, ε; Αυτή ήταν μια από τις βασικές υποσχέσεις, οι καλύτεροι μισθοί. Και ήρθε λοιπόν ο ΟΟΣΑ. Και τι λέει ο ΟΟΣΑ; Ότι η Ελλάδα και η κυβέρνηση Μητσοτάκη είναι η μόνη κυβέρνηση που και τα 4 τελευταία χρόνια, γιατί είναι η μόνη χώρα που τα 4 χρόνια μειώθηκε όχι μόνο, όχι μόνο, δεν μιλάω για τον κατώτατο τώρα, μειώθηκε ο μέσος μισθός. Τα 3 χρόνια 19-21 ήταν η μόνη χώρα ευρωπαική όπου είχαμε μείωση του μέσου ονομαστικού μισθού. Για το 2022, παρά τις αυξήσεις του ονομαστικού μισθού, η Ελλάδα ήταν στις 3 μονάχα χώρες της Ευρώπης που είχε μείωση του μέσου πραγματικού μισθού κατά 7.5 %. Αυτά είναι τα αποτελέσματα της κυβέρνησης Μητσοτάκη. Αυτά είναι τα αποτελέσματα τα αδιάψευστα με νούμερα, με αριθμούς, με τη σφραγίδα διεθνών οργανισμών. Και βέβαια, όταν βγήκε σε μια τηλεοπτική εκπομπή, είπε: διαψεύδω τον ΟΟΣΑ. Βέβαια, δεν το συμφέρει να μιλάει με στοιχεία. Διαψεύδει τον ΟΟΣΑ. Μόνο θέλει να μιλάει με τον κύριο Αυτιά και τον κύριο Πορτοσάλτε. Μόνο αυτούς δεν διαψεύδει, τους διεθνούς οργανισμούς τους διαψεύδει. Εμείς λοιπόν λέμε διαψεύστε ό,τι θέλετε. Αδιάψευστο κριτήριο είναι η τσέπη του καθενός και της καθεμιάς, των νοικοκυριών, των ανθρώπων του μόχθου και της εργασίας. Αυτό είναι το αδιάψευστο κριτήριο. Και εκεί δεν χρειάζεται κανείς να είναι ούτε αριστερός, ούτε δεξιός, ούτε κεντρώος, διότι καταλαβαίνει, καταλαβαίνει τις δυνάμεις του, καταλαβαίνει πως ζει, τη δυσκολία να τα βγάλει πέρα. 

Και θέλω να μου δώσετε τη δυνατότητα μιας και είμαι σήμερα εδώ στην Αλεξανδρούπολη, να απευθυνθώ και στους Εβρίτες, να απευθυνθώ και στους ανθρώπους εδώ τους πολίτες της παραμεθορίου και να σας πω ότι ο κύριος Μητσοτάκης δεν θα σας αγάπησε τόσο πολύ. Μη νομίζετε. Έρχεται πολύ συχνά εδώ για να βγάζει φωτογραφίες στο φράχτη, αλλά δεν σας αγάπησε. Έρχεται για να κάνει προπαγάνδα και όχι για να σας στηρίξει, διότι 4 χρόνια τώρα δεν έκανε τίποτα ουσιαστικό για τον Έβρο. Τίποτα ουσιαστικό δεν προχώρησε. Έρχεται για να αναπαράξει τη γνωστή προπαγάνδα, τη γνωστή από τα παλιά χρόνια της δεξιάς. Ό,τι τάχα μου αυτοί είναι υψηλού εθνικού φρονήματος και υπάρχουν κάποιοι Έλληνες χαμηλού εθνικού φρονήματος. Λες και τα σύνορα είναι δική τους ιδιοκτησία. Λες και υπάρχουν Έλληνες που δεν τα θεωρούν απαραβίαστα. Όχι με θυσίες οικονομικές, βαρύτερες θυσίες. Αλλά θέλω να σας πω Εβρίτες και Εβρίτισσες, Πολίτες της παραμεθορίου, ότι μας έχει συνηθίσει αυτή η παράταξη. Μας έχουν συνηθίσει να κάνουνε τους εθνικόφρονες και τους λέοντες, όταν τα πράγματα είναι ήρεμα. Όταν τα πράγματα όμως ζορίζουν, μεταμορφώνονται από λέοντες σε αμνούς, από κόκορες σε όρνιθες. Αυτό έγινε και όταν το τουρκικό πλοίο Oruc Reis παραβίαζε τα κυριαρχικά δικαιώματα της χώρας και αυτοί μας έλεγαν ότι το παίρνει ο αέρας και δεν κάνει έρευνες, διότι έχει φασαρία και δεν μπορούν να καταγράψουν τα καλώδια. Εμείς από την άλλη που δεν σκεφτήκαμε να ποζάρουμε και να βγάλουμε φωτογραφίες στον φράχτη, ήμασταν αυτοί που όταν το Barbaros παραβίαζε τα κυριαρχικά δικαιώματα της χώρας, ήμασταν απέναντι με τη φρεγάτα Νικηφόρος Φωκάς και είπαμε δεν θα περάσει. Δεν κάνουμε εμείς τους λέοντες στα εύκολα. Και τους αμνούς στα δύσκολα. Αλλά αυτοί οι οποίοι επιμένουν να πουλάνε εθνικοφροσύνη. Και θυμάστε τι κάνανε την περίοδο της συμφωνίας των Πρεσπών; Αλλά προχθές έστειλε ένα γράμμα ο Ζόραν Ζάεφ. Όχι σε μένα. Το στειλε στον Μητσοτάκη και έλεγε: Είσαι μεγάλος φίλος μου, διότι όλα όσα έκανε ο Τσίπρας, τα ακολουθείς όλα, πιστά. Εσύ, εσύ κύριε Μητσοτάκη που έλεγες ότι είναι μια προδοτική συμφωνία, την τίμησες και την τήρησες και σωστά έκανες, αλλά αυτή είναι η υποκρισία σας. Αυτή είναι η υποκρισία. 

Και βλέπουμε σήμερα να έρχεται ο κυβερνητικός εκπρόσωπος, ο κύριος Σκέρτσος, και να βγαίνει και να λέει ότι μια πάγια εθνική διεκδίκηση, γιατί δεν είναι οι διεκδικήσεις μας μόνο απέναντι στην Τουρκία - μια πάγια εθνική διεκδίκηση, η διεκδίκηση των αποζημιώσεων από την περίοδο της γερμανικής κατοχής και του κατοχικού δανείου δεν αποτελεί πια διεκδίκηση για τη χώρα μας. Ενώ 4 χρόνια πριν, ο ΣΥΡΙΖΑ είχε φέρει όλα τα κομμάτια μαζί στη Βουλή και υπογράψαμε από κοινού ότι θα διεκδικήσουμε τις γερμανικές επανορθώσεις και 1 € να ήτανε, όπως έλεγε ο αείμνηστος Μανώλης Γλέζος, και 1 € να είναι, έχουμε δικαίωμα και υποχρέωση να το διεκδικήσουμε. Να λοιπόν οι μεγάλοι εθνικόφρονες, στα εύκολα που γίνονται αμνοί και όρνιθες στα δύσκολα. Αυτή είναι η πραγματικότητα. Εγώ λοιπόν από δω, απ τον Έβρο, θέλω να απευθυνθώ σε όλους τους Εβρίτες και να πω ότι δεν θα επιτρέψουμε σε κανέναν να θεωρεί ότι είναι περισσότερο πατριώτες οι πολίτες που ψηφίζουν Νέα δημοκρατία από αυτούς που ψηφίζουν και βρίσκονται στην καρδιά της προοδευτικής και δημοκρατικής παράταξης του τόπου μας.

Θέλω όμως να πω, να πω και κάτι πιο σημαντικό, αν θέλετε. Να πω ότι η καλύτερη άμυνα για τις παραμεθόριες περιοχές της πατρίδας μας, όπως είναι ο Έβρος, είναι η ανάπτυξη και η ενίσχυση της ευημερίας των ανθρώπων. Και ο Έβρος εγκαταλείφθηκε αυτά τα 4 χρόνια. Που είναι τα προγράμματα αυτά που μέσα σε πολύ μεγάλες δυσκολίες εμείς καταφέραμε να εκπονήσουμε. Το ειδικό πρόγραμμα υποδομών, ύψους 26 εκατομμυρίων, με κρίσιμα έργα υποδομής για τον Έβρο έχει εγκαταλειφθεί. Που είναι το σχέδιο που από κοινού με τους ηγέτες των Βαλκανίων είχαμε συνομολογήσει για τη σιδηροδρομική διασύνδεση των λιμανιών της Βόρειας Ελλάδας με τα λιμάνια της Βουλγαρίας. Εγκαταλείφθηκε το σχέδιο αυτό. Που είναι τα έργα που θα γινόντουσαν στο λιμάνι της Αλεξανδρούπολης, με την πώληση του λιμανιού; Πουλήθηκε το λιμάνι, έργα δεν είδαμε. Που είναι το έργο το οποίο είχαμε υπογράψει για την περιβαλλοντική αποκατάσταση του μεταλλείου στην Κίρκη, 5 εκατομμύρια ευρώ. Θα έδινε δουλειά, δουλειές στην τοπική οικονομία. Εγκαταλείφθηκε και αυτό. Μια σειρά από έργα εγκαταλείφθηκαν. 

Κυρίως όμως εγκαταλείφθηκε η δημόσια παιδεία και η δημόσια υγεία, τα 2 δημόσια νοσοκομεία της Αλεξανδρούπολης και του Διδυμοτείχου που εμείς το αυτονομίσαμε, εγκαταλείφθηκαν από γιατρούς και νοσηλευτές και σήμερα βρίσκονται στη χειρότερη στιγμή τους. Εμείς ιδρύσαμε τοπικές μονάδες υγείας σε κατάσταση δημοσιονομικής δυσκολίας τρομακτικής. Εδώ απαξιώνουν τα περιφερειακά ιατρεία, κλείνουν τα κέντρα υγείας.

Το πανεπιστήμιο. Οι πανεπιστημιακές σχολές. Με τη βάση εισαγωγής της κυρίας Κεραμέως που στερεί την είσοδο στα πανεπιστήμια σε 20.000 μαθητές το χρόνο. Βλέπουμε τα περιφερειακά πανεπιστήμια και πολλές σχολές να κλείνουνε. Στη νοσηλευτική, στο διδυμότειχο πέρασαν πέρυσι μονάχα 9 παιδιά. Το τμήμα ψυχολογίας δεν άνοιξε ποτέ. 9 σχολές καινούργιες που θέλησε με απόφασή του, η σύγκλητος του Δημοκρίτειου, να ιδρύσει δεν ιδρύθηκαν ποτέ, γιατί αυτή είναι η απόφαση του κυρίου Μητσοτάκη. Τα παιδιά μας στα κολέγια, όχι στα δημόσια πανεπιστήμια. Στα κολέγια όμως δεν ζητάνε βάση εισαγωγής. Το μόνο που ζητάνε είναι να έχεις χρήματα να δώσεις. Για αυτό λοιπόν και εμείς λέμε από αυτές τις εξετάσεις, καταργούμε την ελάχιστη βάση εισαγωγής, ώστε 20.000 παιδιά, περισσότερα, να έχουν τη δυνατότητα να περάσουν στην τριτοβάθμια εκπαίδευση.

Να πω και άλλα για τον τόπο σας, για τον Έβρο, να πω και αλλα, ναι. Εκατοντάδες πολίτες στον Έβρο φεύγουν καθημερινά, περνάνε τα σύνορα για να κάνουνε φθηνότερα ψώνια, να πάνε στα σούπερ μάρκετ γειτονικών χωρών. Στη Βουλγαρία και στην Τουρκία ακόμα, ναι. Να βάλουνε φθηνότερη βενζίνη. Αυτή αλήθεια είναι η διεθνής και εισαγόμενη κρίση; Αυτή είναι η ακρίβεια διεθνής; Γιατί λοιπόν, εκατοντάδες πολίτες εδώ στον Έβρο πανε να γεμίσουν το ρεζερβουάρ στις γειτονικές χώρες και πάνε να πάρουνε προϊόντα στα σουπερμάρκετ στις γειτονικές χώρες; Να πω και άλλα για την εγκατάλειψη του Έβρου; Να πω και άλλα. Υπηρεσίες του ΕΦΚΑ κλεινουν, συγχωνευονται. Τραπεζικά καταστήματα, κλείνουν. Υποκαταστήματα των ΕΛΤΑ, κλείνουνε. Αυτή είναι η αναβάθμιση λοιπόν της περιοχής; 

Δεν αρκούν οι φωτογραφίες δίπλα στο φράχτη. Χρειάζεται να ενισχύσουμε και να γκρεμίσουμε άλλους φράχτες, γιατί θα το πω: το φράχτη στον Έβρο εμείς δεν θα γκρεμίσουμε. Αλλά θα γκρεμίσουμε τους φράχτες εκείνους που δυσκολεύουν τη ζωή σας. Τους φράχτες των ανισοτήτων, τους φράχτες που σας αναγκάζουν να ζείτε υποδεέστερα από ό,τι οι άνθρωποι στο κέντρο. Εσείς οι άνθρωποι της περιφέρειάς, τους φράχτες στην πρόσβαση στα πανεπιστήμια, στα δημόσια νοσοκομεία, σε ένα ισχυρό και αποτελεσματικό δημόσιο σύστημα υγείας. 

Πολίτες της αλεξανδρούπολης, πολίτες του Έβρου. Θέλω να σας πω και δυο λόγια για αυτή την κρίσιμη εκλογική μάχη που έχουμε μπροστά μας. Λένε πολλοί ότι οι εκλογές με απλή αναλογική είναι, ρε παιδί μου, δεν χρειάζεται να σκεφτόμαστε ποιος θα βγει κυβέρνηση. Είναι λάθος. Οι εκλογές με απλή αναλογική δεν σημαίνει ότι χάθηκε η απλή λογική. Όποιος βγει πρώτος θα έχει τη δυνατότητα να σχηματίσει κυβέρνηση, συμμαχική κυβέρνηση, αλλά θα σχηματίσει κυβέρνηση. Κι εμείς λέμε λοιπόν... Θέλω αυτό το σύνθημα να το φωνάζετε σε 9 μέρες από τώρα. Διότι το κρίσιμο το βράδυ των εκλογών είναι ποιοι θα πανηγυρίζουν. Θα πανηγυρίζει ο δημοκρατικός λαός ή θα πανηγυρίζουν τα καρτέλ και οι ισχυροί; Αυτό είναι το κρίσιμο. Ποιος θα πανηγυρίζει; Εμείς λέμε λοιπόν ότι σ' αυτές τις κρίσιμες εκλογές λοιπόν, λέμε, ότι έχει πολύ μεγάλη σημασία ποιο κόμμα θα είναι πρώτο. Διότι με τον ΣΥΡΙΖΑ πρώτο, ανοίγει ο δρόμος την επόμενη μέρα για συγκρότηση κυβέρνησης προοδευτικής συνεργασίας και ανοίγει ο δρόμος για τη μεγάλη αλλαγή στη ζωή μας. Μην ακούτε που λέει ο κύριος Μητσοτάκης ότι θα πάμε σε δεύτερες εκλογές, αν είναι αυτός πρώτος. Μην τον ακούτε. Το πιθανότερο είναι ότι θα εξαντλήσει κάθε δυνατότητα, δεν θα το διακινδυνεύσει, να σχηματίσει κυβέρνηση. Ναι. Με εκβιασμούς; Με εκβιασμούς. Με αποστασίες; Με αποστασίες. Ξέρουν, έχουν το know how το γνωρίζουν από παλιά. Για αυτό λοιπόν φίλες και φίλοι, θέλουμε να απευθυνθούμε σήμερα, όχι μονάχα στους προοδευτικούς πολίτες, αλλά σε όλους εκείνους που βλέπουν ότι δεν πάει άλλο. Δεν πάει άλλο αυτή η κατάσταση. Ως εδώ. Και τους λέμε ότι η πιο ισχυρή τιμωρία σε αυτό το καθεστώς της αδικίας που μας κυβερνά 4 χρόνια τώρα, είναι να χάσει αυτό το καθεστώς. Και πως θα ηττηθεί αυτό το καθεστώς; Θα ηττηθεί μονάχα αν το κερδίσει ο ΣΥΡΙΖΑ το βράδυ των εκλογών. Και θα κερδίσει ο ΣΥΡΙΖΑ. Θα είναι μεγάλη η νίκη του ΣΥΡΙΖΑ. Θα είναι νίκη του λαού. Ξέρουμε και μπορούμε να φέρουμε αυτή τη μεγάλη αλλαγή. 

Έχουμε μάθει και από τα λάθη μας. Κάναμε και λάθη. Κάναμε λάθη, είναι αλήθεια. Αλλά κανείς δεν μπορεί να ισχυριστεί ότι αυτά τα τεσσεράμισι χρόνια, δεν κυβερνήσαμε τον τόπο με εντιμότητα. Κανείς δεν μπορεί να το πει αυτό. Είμαστε η μόνη κυβέρνηση από τη μεταπολίτευση και μετά που πέρασε από τον τόπο και άφησε στους επόμενους 40 δις στα δημόσια ταμεία, ενώ τα βρήκε άδεια και κανείς δεν μπορεί να πει ότι εμείς αφήσαμε στους επόμενους χάος. Κανείς δεν μπορεί να το πει. Βγάλαμε τη χώρα από τα μνημόνια. Βγάλαμε τη χώρα στις αγορές. Βγάλαμε. Ρυθμίσαμε το δημόσιο χρέος, δημιουργήσαμε μια προοπτική ώστε κάθε κυβέρνηση να μπορεί να αποφασίζει μόνη της, χωρίς την τρόικα πάνω από το κεφάλι της. Ο κύριος Μητσοτάκης μας αφήνει τα 4 αυτά χρόνια 50 δις περισσότερα δημόσιο χρέος, 40 δις περισσότερα ιδιωτικό χρέος και έχει δεκαπλασιάσει το έλλειμμα τρεχουσών συναλλαγών.

Θέλω όμως να πω ότι η μεγαλύτερη απειλή για την επόμενη μέρα είναι αυτή που έχει να κάνει με την περιουσία της μεσαίας τάξης. 700.000 ακίνητα έχουν περάσει στην ιδιοκτησία των funds. 700.000 νοικοκυριά αγωνιούν αν την επόμενη μέρα θα τους πάρουν την περιουσία τους, με πλειστηριασμούς. Λέμε λοιπόν σήμερα, εδώ, απευθυνόμενοι σε όλους τους Εβρίτες. Δεν απευθυνόμαστε μονάχα στους αριστερούς, ούτε μονάχα στους κεντρώους αλλά και στους δεξιούς πολίτες, στους νοικοκυραίους, σε αυτούς που απειλείται το αύριο της ζωής τους μέσα από αυτές τις χιλιάδες των πλειστηριασμών που θα έρθουν σαν τσουνάμι να κατακλύσουν τη χώρα.

Και τους λέμε ξέρουμε ότι έχουμε διάφορες, ιδεολογικές, πολιτικές. Καταλαβαίνουμε όμως ότι αυτή η συγκεκριμένη κυβέρνηση έχει κάνει και εσάς να ντρέπεστε. Με την ακρίβεια και την αισχροκέρδεια, με τις ανισότητες, με την αναδιανομή της περιουσίας στα χέρια λίγων και ισχυρών. Με αυτό το σκάνδαλο των υποκλοπών, το ντροπιαστικό σκάνδαλο των υποκλοπών, να έχει γίνει ο πρωθυπουργός της χώρας ο αρχιερέας των υποκλοπών. Να ακούει μέσα από το γραφείο του το μισό πολιτικό σύστημα, τους αρχηγούς των ενόπλων δυνάμεων και να μην έχει το σθένος το ηθικό, όπως γίνεται σε οποιαδήποτε άλλη ευρωπαϊκή χώρα να πει όχι απλά: Συγγνώμη, λάθος. Να πει παραιτούμαι, όπως έγινε παντού σε οποιαδήποτε άλλη ευρωπαϊκή χώρα. Γαντζωμένος στην καρέκλα της εξουσίας και αναρωτιέμαι αν πάρει λευκή επιταγή για μια δεύτερη τετραετία αυτός που κατέλυσε τα μισά άρθρα του Συντάγματος, τι μας περιμένει σε αυτό τον τόπο; 

Απευθύνομαι λοιπόν στο δημοκρατικό ένστικτο των ελλήνων πολιτών και των Συντηρητικών και λέω μη δώσετε λευκή επιταγή σε έναν άνθρωπο, σε μια οικογένεια που έκανε τη διακυβέρνηση ανώνυμη εταιρεία, που έχει διευρύνει τις ανισότητες και έχει καταλύσει το κράτος δικαίου. Μας αξίζει, στην Ελλάδα, αξίζει να γίνει μια κανονική ευρωπαϊκή χώρα. Με δικαιοσύνη. Με ένα κράτος αξιοκρατικό, με σεβασμό στο Σύνταγμα και στους δημοκρατικούς θεσμούς και αυτό θα το πετύχουμε μαζί. Μπορούμε να το πετύχουμε μαζί. Όλες οι Ελληνίδες και όλοι οι Έλληνες να πάμε τη χώρα μας λίγο πιο ψηλά από τις 22 του Μάη. 

Θέλω να σας ευχαριστήσω θερμά για τη σημερινή σας παρουσία. Και θέλω να σας διαβεβαιώσω η εκλογική μάχη θα είναι αμφίρροπη. Υπάρχει ένα μεγάλο ποσοστό πολιτών που θα ψηφίσουν σχεδόν πάνω στην κάλπη. Για αυτό, η νίκη το βράδυ των εκλογών, δεν θα κριθεί από τις προβλέψεις των δελτίων ειδήσεων. Θα κριθεί από τη δουλειά τη δική σας, από εσάς. Αν εσείς μεταφέρετε αυτό το μήνυμα ότι μπορεί να αλλάξει η ζωή μας. Το μήνυμα της νίκης, το μήνυμα της αλλαγής, απ' άκρη σ' άκρη, από χωριό σε χωριό, από χώρο δουλειάς σε χώρο δουλειάς. Τότε να είστε βέβαιοι, η νίκη θα έρθει, η αλλαγή θα γίνει πραγματικότητα. Και κυρίως αν οι νέες και οι νέοι, οι 450.000 που ψηφίζουν για πρώτη φορά προσέλθουν στην κάλπη, αξιοποιήσουν το όπλο που έχουνε πού είναι η ψήφος τους, τότε να είστε σίγουροι: Όχι απλά θα έρθει η νίκη. Θα είναι μια μεγάλη νίκη. Θα είναι μια μεγάλη νίκη για τη δημοκρατία. Θα είναι μια μεγάλη νίκη για τον λαό μας και θα φέρει πιο γρήγορα τη δικαιοσύνη παντού. Να είστε καλά. Σας ευχαριστώ. Πάμε με την νίκη, να' στε καλά. Γεια σας. Γεια σας.
