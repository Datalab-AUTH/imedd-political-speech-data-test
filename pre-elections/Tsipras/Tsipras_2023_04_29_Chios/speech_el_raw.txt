Σας ευχαριστώ θερμά για αυτή την πολύ ζεστή υποδοχή εδώ στη Χίο. Σε μια συγκέντρωση που δεν την περίμενα να είναι τόσο μεγάλη μεσημεριάτικα Σαββάτου. Αλλά η συγκέντρωση είναι διπλή από ό,τι περίμενα, διότι εσείς οι Χιώτες πηγαίνετε δυό-δυό. Και έτσι δυό-δυό θα πάμε και στην κάλπη για να φέρουμε την αλλαγή. Για να ανασάνει η χώρα. Γιατί αυτό το "δυό-δυό" κάποιοι το παρεξηγούν, το κοροϊδεύουν αλλά έχει πολύ μεγάλη ουσία. Δυό-δυό τι σημαίνει; Σημαίνει ο ένας στέκεται δίπλα στον άλλον. Σημαίνει ο ένας στηρίζει τον άλλον. Σημαίνει αλληλεγγύη. Σημαίνει ισχύ στην ενότητα. Αυτό σημαίνει. Ήταν σοφοί οι Χιώτες που το πρωτοβγάλαν αυτό. Έμποροι, ανοικτά μυαλά, πρόσφυγες σ'αυτόν εδώ τον τόπο, κάνανε προκοπή. Και νομίζω ότι αυτό χρειαζόμαστε σήμερα. Χρειαζόμαστε αυτή την αίσθηση της αλληλεγγύης, της ενότητας, της συλλογικότητας που θα μας δώσει δύναμη. Γιατί μόνο όλοι μαζί μπορούμε να φέρουμε την αλλαγή στη ζωή μας, στον τόπο, στην κυβέρνηση. 

Και αν κάποιοι νεότεροι ξεχάσανε τους το θύμισε τώρα αυτή η κυβέρνηση που ήταν η χειρότερη κυβέρνηση της Δεξιάς από την μεταπολίτευση και μετά. Διότι αυτή δεν είναι μια κυβέρνηση της Δεξιάς, αυτή είναι μια κυβέρνηση των μεγάλων συμφερόντων. Ήταν σωστό αυτό που ακούστηκε και μάλιστα πρωτοακούστηκε στην ελληνική Βουλή από τα χείλη της Αείμνηστης Φώφης Γεννηματά είχε πει "Μαξίμου Α.Ε." Δεν είναι λοιπόν απλά μια δεξιά κυβέρνηση. 
 
Και απευθύνομαι και σε συντηρητικούς ανθρώπους. Ψηφοφόρους, χρόνια της Νέας Δημοκρατίας που αισθάνονται ντροπή με την υπόθεση των παράνομων παρακολουθήσεων. Παρακολουθούσαν το μισό πολιτικό σύστημα μέσα στο Μέγαρο Μαξίμου, καταλύοντας κάθε έννοια δημοκρατικής νομιμότητας και κράτους δικαίου.  

Αισθάνονται ντροπή όταν βλέπουνε να συρρικνώνεται το εισόδημα, να σώνεται το εισόδημα στις πρώτες 20 μέρες του μήνα να μην έχουν να βγάλουν το μήνα. 

Αισθάνονται ντροπή όταν βλέπουν η Ελλάδα να είναι η ακριβότερη χώρα στην Ευρώπη, στην χονδρική τιμή του ρεύματος. Να πληρώνουμε την ακριβότερη βενζίνη σε όλη την Ευρώπη και να έχει καταντήσει η μεσαία τάξη να τρέφεται με κουπόνια στο σουπερμάρκετ, αυτή είναι η πραγματικότητα σήμερα. Αυτοί που βγήκαν το '19 να λένε οτι έρχονται να δώσουν προοπτική στη μεσαία τάξη, κατάντησαν τη μεσαία τάξη να ζει με κουπόνια. 

Η αλλαγή είναι η μεγάλη επιθυμία, της μεγάλης πλειοψηφίας του ελληνικού λαού και θα το πω άλλη μια φορά. Οι πολλοί θέλουν την αλλαγή και οι πολλοί θα κάνουν την επιθυμία τους πράξη, στην κάλπη της 21ης του Μάη. Το βράδυ των εκλογών τελειώνουν τα ψέματα. Γιατί πολλά ψέματα ακούσαμε τέσσερα χρόνια τώρα. 
  
Γιατί όμως οι πολλοί θέλουν την αλλαγή; Οι πολλοί θέλουν την αλλαγή διότι είδαν το εισόδημά τους να συρρικνώνεται. Όσοι παίρνουν ως 700 ευρώ το μήνα, έχουν χάσει το 40% της αγοραστικής τους δύναμης. αλλά δεν είναι μόνο αυτοί. Και μια οικογένεια με εισόδημα 1500 και 2000 ευρώ δυσκολεύεται να τα βγάλει πέρα. Δυσκολεύεται να τα βγάλει πέρα διότι οι ανελαστικές ανάγκες καλύπτουν πια ένα πολύ μεγάλο ποσοστό του οικογενειακού προϋπολογισμού. Λέμε λοιπόν ότι αυτό πρέπει και μπορεί να αλλάξει και έχουμε σχέδιο να δώσουμε ανάσα και προοπτική. Το σχέδιο αυτό βεβαίως βάζει όριο στην κερδοφορία κάποιων λίγων και ισχυρών που είδαν την ίδια στιγμή που τα νοικοκυριά δυσκολεύονται να βγάλουν το μήνα τα κέρδη τους να αυγατίζουν και να έχουν ρεκόρ εικοσαετίας. 15 εισηγμένες επιχειρήσεις στο χρηματιστήριο της Αθήνας είχαν κέρδη πάνω από ένα δισεκατομμύριο η καθεμιά. και τα βλέπετε όλα αυτά τα ξέρετε. Αυτά τα περίεργα, τα περίφημα κουπόνια που δίδονται στους πολίτες, τα pass. Έχουμε παντού και από ένα pass. Pass για να πας στο σουπερμάρκετ. Pass για να πας στο βενζινάδικο. Pass για να πληρώσεις το ρεύμα. Παντού ακούω ένα pass. Αλλά δεν πας. Πουθενά δεν πας με τα pass. Αυτοί λοιπόν η πραγματικότητα, αυτό το τέχνασμα, αυτός ο μηχανισμός. Είναι ένας μηχανισμός αναδιανομής του εισοδήματος.  
  
Τι ακριβώς συμβαίνει; Κρατάει η κυβέρνηση του κύριου Μητσοτάκη από τις λίγες κυβερνήσεις στην Ευρωπαϊκή Ένωση, υψηλά τους έμμεσους φόρους, όταν ο πληθωρισμός πήρε την ανηφόρα. Προσέγγισε και ξεπέρασε το 10%, και ειδικά στα προϊόντα διατροφής μαζικής κατανάλωσης παραμένει πάνω από 10% για μήνες. Ακόμα και τούτη την ώρα στο 14%. Τι σημαίνει "διατηρείται υψηλός ο ΦΠΑ και οι έμμεσοι φόροι με ένα τέτοιο πληθωρισμό"; Σημαίνει ότι εκεί που το κράτος έπαιρνε, όταν οι τιμές των προϊόντων, ένα προϊόν έκανε 10 €, έπαιρνε 24. Τώρα που είχε πάει στα 20 ευρώ, θα παίρνει 48. Αύξηση κατά 4μιση δισεκατομμύρια στα δημόσια ταμεία από την διατήρηση σε αυτές τις υψηλές τιμές του φόρου προστιθέμενης αξίας. Τεσσεράμιση δισεκατομμύρια κρατική αισχροκέρδεια. Και τι τα κάνουν αυτά τα χρήματα; Τα δίνουν δήθεν επιδοτήσεις, αλλά οι επιδοτήσεις δεν μπαίνουν στην τσέπη των πολιτών, πηγαίνουν για να πληρωθούν λογαριασμοί και να κρατάνε αυτοί οι κύριοι υψηλά τις τιμές και στα σούπερ μάρκετ και στα πρατήρια της βενζίνης και στο ηλεκτρικό ρεύμα. Άρα στην πραγματικότητα λεηλατούν από τον υψηλό ΦΠΑ τα χρήματα των καταναλωτών, κυρίως των μεσαίων και των αδύναμων, δηλαδή της μεγάλης πλειοψηφίας για να πηγαίνουν αυτά τα χρήματα στις τσέπες 5 μεγάλων ενεργειακών εταιρειών, 2-3 διυλιστηρίων και βεβαίως όλων των επιχειρηματικών ομίλων που έχουν φτιάξει καρτέλ στο χώρο των τροφίμων. Αυτή ειναι η εικόνα σήμερα στην ελληνική κοινωνία.  

Και τι ετοιμάζουν φίλες και φίλοι να συμβεί το επόμενο διάστημα για την μεσαία τάξη; Τι ετοιμάζουν να συμβεί στη μεσαία τάξη το επόμενο διάστημα; Αυτό το οποίο έρχεται είναι ένα μεγάλο τσουνάμι πλειστηριασμών. Πλειστηριασμών πρώτης κατοικίας. 4.200.000 Έλληνες. Οι μισοί Έλληνες σχεδόν, η μισή Ελλάδα, έχουνε χρέη, κοκκινισμένα χρέη, μη εξυπηρετούμενες οφειλές σε τράπεζες, σε funds, σε ασφαλιστικά ταμεία και στην εφορία. Η μισή Ελλάδα χρωστάει. Ο κύριος Μητσοτάκης παρέλαβε το δημόσιο χρέος στα 356 δισεκατομμύρια από την κυβέρνηση του ΣΥΡΙΖΑ, το έφτασε στα 400, το ανέβασε 50 δισ. και το ιδιωτικό χρέος; Το ανέβασε 40 δισ. Είναι πραγματικότητα. Και το ισοζύγιο τρεχουσών συναλλαγών, δηλαδή εξαγωγές, εισαγωγές, το έλλειμμα δεκαπλασιάστηκε. Δεν είναι η εικόνα που θέλουν να μας δώσουν για την οικονομία αυτή που παρουσιάζουν πάρα πολλές φορές στα μέσα ενημέρωσης. Το κρισιμότερο είναι η εικόνα της πραγματικής οικονομίας. τι σημαίνει αυτό; Η εικόνα της τσέπης μας. Το ξέρετε, το βιώνετε, το περνάμε όλοι, οι περισσότεροι, μεγάλη πλειοψηφία, μεγάλες οικονομικές δυσκολίες. Το ζήτημα λοιπόν είναι πώς θα δοθεί προοπτική, ανάσα, στήριξη στην πραγματική οικονομία, στους ανθρώπους, στην κοινωνία; αυτό είναι το μεγάλο θέμα. 
  
Και το ερώτημα είναι: υπάρχει προοπτική; υπάρχει δυνατότητα; υπάρχει σχέδιο; Υπάρχει λύση; Εμείς λέμε ναι, υπάρχει με μια κυβέρνηση που θα έχει έγνοια τον απλό καθημερινό πολίτη και όχι τα καρτέλ, όχι τα μεγαλα συμφέροντα, όχι τους λιγους και ισχυρούς. Η κυβέρνηση λοιπόν αυτή θα πέσει. Λίγες μέρες μείνανε. Θα έχουμε μια μεγάλη νίκη του λαού και θα τρίβουν τα μάτια τους το βράδυ της 21ης του Μάη. 

Η κυβέρνηση λοιπόν αυτηή εξαπάτησε τη μεγάλη πλειοψηφία. εξαπάτησε τη μεσαία τάξη, εξαπάτησε τους συνταξιούχους, εξαπάτησε τους μισθωτούς, εξαπάτησε και στοχοποίησε, όχι απλά εξαπάτησε τους εργαζόμενους και τους νέους. 

Στους συνταξιούχους. Τάξανε μια καλύτερη προοπτική για καλύτερες συντάξεις, έτσι δεν είναι; Θυμάστε; Μας κατηγορούσανε όταν δίναμε την μάχη τότε με τα θεριά και αυτοί φώναζαν "βάστα Σόιμπλε, βάστα Γερούν" και μας κατηγορούσανε ότι δώσαμε μεν τις συντάξεις που θέλανε να μειώσουν κατα 30% αλλά το κάναμε λέει για να ανταλλάξουμε τις συντάξεις με την Μακεδονία. Αυτό δεν λέγανε; Χωρίς ντροπή. Χωρίς ντροπή, τα λεγαν αυτά.  

Είμαστε περήφανοι όμως που σταθήκαμε όρθιοι και φέραμε μια συμφωνία προς όφελος τότε, του ελληνικού λαού και κυρίως προς όφελος των εθνικών μας συμφερόντων. Διότι σήμερα στους βόρειους γείτονές μας, στη Βόρεια Μακεδονία δεν πετούν τουρκικά F16, πετούν ελληνικά F16 και περιφρουρούν τον εναέριο χώρο. Διότι δεν έχουμε μια Λιβυή στα βόρεια σύνορα μας και δεν μας πιέζει κανείς, όπως θα πίεζε αν δεν είχαμε έρθει σε συμφωνία να ενταχθούν στο ΝΑΤΟ, όπως τώρα θέλει ακόμα και η Σουηδία, σκανδιναβικές χώρες, με τη συνταγματική τους ονομασία.  

Αυτοί όμως που τότε παρίσταναν τους υπερπατριώτες και διαμαρτύρονταν για την πολιτική μας, την εξωτερική, που αναβάθμισε τη χώρα, πού είναι σήμερα που η Τουρκία κάνει καμπάνια σε όλη την Ευρώπη για τον τουρισμό της, λέγοντας Τουρκοαιγαίο; Turkaegean. Πού είναι λοιπόν αυτοί οι υπερπατριώτες σήμερα; Πού ειναι να υπερασπιστούν τη ψυχή μας, το όνομά μας, το Αιγαίο; Πού είναι; Δεν είναι πουθενά. Και δεν ειναι πουθενά διότι είχαν παρουσιάσει τους εαυτούς τους ως άριστους, αλλά μάλλον ξέχασαν να βάλουν ένα χ ανάμεσα στη λεξη. Δεν ειναι άριστοι, είναι άχρηστοι. Γιατί μόνο άχρηστοι θα μπορούσαν να παραδώσουν το όνομα του Αιγαίου στην Τουρκία, να κάνει διαφημιστική καμπάνια για τον τουρισμό. 

Ξέρετε όμως, όταν φτάνει κανείς στο σημείο να βλέπει εικόνες και να µαθαίνει ειδήσεις σαν αυτές που είδαμε τις τελευταίες μέρες. Που ο μοναδικός γιατρός της Σερίφου παραιτήθηκε, που μια έγκυος γυναίκα στην Κέρκυρα έχασε το παιδί της επειδή δεν βρέθηκε στην Κέρκυρα, σε ένα μεγάλο νησί, αεροπλάνο super puma να τη μεταφέρει στο πανεπιστημιακό νοσοκομείο στα Γιάννενα. Και που στο Καστελόριζο προχθές, ένα νέο κοριτσάκι πήγε να το περιθάλψουν στη  Αττάλεια και όχι στη Ρόδο, γιατί δεν υπήρχε super puma. Να τα χαιρόμαστε τα Rafale. Να τα χαιρόμαστε, αλλά αν δεν έχουμε τη δυνατότητα να προστατέψουμε τους νησιώτες μας, να μην εχουμε ιατρούς, να μην εχουμε νοσοκομεία, να μην έχουμε μέσα αεροδιακομιδης. Αυτό είναι το εθνικό μας καθήκον, να προστατέψουμε βεβαίως την ακεραιότητα της πατρίδας μας αλλα να προστατέψουμε τους πολίτες, τους νησιώτες, να μην αισθάνονται ότι είναι πολίτες δεύτερης διαλογής.  
 
Είμαι σε ενα νησί που γνωρίζω πάρα πολύ καλά ότι την αδικία δεν την βιώνετε μονάχα εντός του κοινωνικού ιστού, αλλά τη βιώνετε και σε σχέση με τη γεωγραφική σας τοποθεσία. Γεωγραφικές ανισότητες μέσα στις κοινωνικές ανισότητες και οι γεωγραφικές ανισότητες είναι ένα πολύ σημαντικό ζήτημα και διάβαζα τα στοιχεία, τα επίσημα στοιχεία της ΕΛΣΤΑΤ, που έλεγαν ότι η περιφέρεια του Βορείου Αιγαίου που ανήκει το νησί σας, είναι η 13η στις 13 περιφέρειες σε σχέση με το κατά κεφαλήν εισόδημα. Έχετε το χαμηλότερο κατά κεφαλήν εισόδημα. Η Ελλάδα έχει το χαμηλότερο μαζί με την Βουλγαρία και συναγωνίζεται με τη Ρουμανία, κατά κεφαλήν εισόδημα σε σχέση με την αγοραστική δύναμη σε όλη την Ευρωπαϊκή Ένωση. Δηλαδή τι ακριβώς συνέβη αυτά τα χρόνια, τα μνημονιακά; Η Ελλάδα που ήταν στο 77% του μέσου όρου της ευρωζώνης, έχει πάει κάτω από 60, στο 59%. Μας πέρασαν μια σειρά απο χώρες, συναγωνιζόμαστε με τις χώρες της Ανατολικής Ευρώπης στο κατά κεφαλήν εισόδημα, δηλαδή στους μισθούς, το εισόδημα των πολιτών, στην αγοραστική τους δύναμη. Γι' αυτό δεν είναι το ίδιο να έχεις ακρίβεια στην Ελλάδα με τους χαμηλούς μισθούς, με τα χαμηλά εισοδήματα και να έχεις τις ίδιες τιμές στο σούπερ μάρκετ με αυτές που έχει ένας πολίτης στη Γαλλία, με αυτές που έχει ένας πολίτης στη Γερμανία, διότι εκεί μπορεί να αντέξει ο μισθός. Εδώ δεν μπορει να αντέξει ο μισθός.  
 
Άρα λοιπόν αν πρέπει να έχουμε έναν εθνικό στόχο τα επόμενα χρόνια, αυτός ο εθνικός στόχος πρέπει να είναι, όχι να μείνουμε Ευρώπη. Αυτό το λύσαμε εμείς, τότε που κάποιοι θέλαν να μας πετάξουν έξω, όπως ο Σόιμπλε. Τώρα στόχος μας πρέπει να ειναι να γίνουμε Ευρώπη. Τα επόμενα χρόνια η Ελλάδα να ξαναγίνει μια κανονική ευρωπαϊκή χώρα, που κανονική ευρωπαϊκή χώρα σημαίνει μισθοί, εισόδημα, τιμές προσιτές, κοινωνικό κράτος, εθνικό σύστημα υγείας. Σημαίνει μια χώρα όπου το κράτος θα σέβεται τον πολίτη. όπου ο πολίτης δεν θα βλέπει το κράτος και θα καταλαβαίνει ότι είναι κάτι εχθρικό. πράγμα που σημαίνει ότι το κράτος πρέπει να σταματήσει να είναι αυτό το κομματικό φέουδο, αυτό το αναξιοκρατικό.  

Το κράτος που είδαμε στην τραγωδία των Τεμπών. Αυτό το κράτος. Να μπαίνεις μέσα σε ένα τραίνο και να μην ξέρεις αν θα φτάσεις στον προορισμό σου, διότι κάποιοι κάναν ρουσφέτι για να βάλουν έναν σταθμάρχη, ο οποίος ήταν ανεκπαίδευτος, ο οποίος δεν είχε προϋπηρεσία, διοτί κάποιοι θέλαν να ιδιωτικοποιήσουν ακόμα και κρίσιμες υπηρεσίες, τις υποδομές του σιδηρόδρομου και βεβαίως απτόητοι λίγες μέρες μετά από αυτή την κομματική τραγωδία, αυτή την τραγωδία την οποία επιχείρησαν να διαχειριστούν με επικοινωνιακό τρόπο, με σόου, με τους υπουργούς να πηγαίνουνε σε κάτι απαρχαιωμένες κονσόλες και να θέλουν να μας πείσουν ότι δήθεν αυτό είναι τηλεδιοίκηση, διότι μπήκε μια φωτιά το καλοκαίρι του '19 και καταστράφηκε η τηλεδιοίκηση στη Λάρισα και κανένας τους, δεν σκέφτηκε την ανάγκη να την αποκαταστήσει. Και αντί να ζητήσουν μια συγγνώμη; Κανανε σόου. Μπροστά στις κάμερες. Αυτοί είναι, οι υπουργοί. Αντί λοιπόν να ζητήσουν μια συγγνώμη, τι κάνανε λίγες μέρες μετά;
  
Πήγανε στη Βουλή να φέρουνε νομοσχέδιο και για την ιδιωτικοποίηση του νερού, για ρυθμιστική αρχή να ιδιωτικοποιηθεί και το νερό δεν έχουνε ούτε ιερό, ούτε όσιο. Εμείς λοιπόν λέμε. Υπάρχουν ορισμένες αξίες που έχουν να κάνουν με την ζωή των ανθρώπων που είναι πάνω από τα κέρδη. Η ενέργεια, το νερό, η υγεία, η παιδεία, δεν μπορεί να είναι εμπόρευμα. Πρέπει το κράτος να δίνει την δυνατότητα, η πολιτεία να εξασφαλίζει τα στοιχειώδη για την ανθρώπινη ζωή.  

Και μιας και βλέπω εδώ νέους ανθρώπους, θέλω να πω δύο λόγια για τη στοχοποίηση της νέας γενιάς από την κυβέρνηση Μητσοτάκη. Θα θυμάστε την περίοδο της πανδημίας, σε αυτό τον τόπο είχαν από μία ατομική ευθύνη. Είχαμε 10 εκατομμύρια ατομικές ευθύνες, μόνο ο ίδιος δεν είχε ευθύνη. έβαζε σκληρά μέτρα, μας κουνούσε και το δάχτυλο και τα παραβίαζε ο ίδιος. Με ποδηλατάδες, motocross, γλέντια στην Ικαρία. Αλλά προσέξτε ιδιαίτερα τους νέους ανθρώπους, τους στοχοποίησε. Έδωσε την εντύπωση, ήθελε να διαδώσει την άποψη ότι οι νέοι είναι ανεύθυνοι και αυτοί ευθύνονται για τη διάδοση του κορονοϊού. Δεν ευθύνεται για τα πολύ αρνητικά αποτελέσματα. Ξέρετε, ήμασταν χειρότεροι από τους χειρότερους σε όλο το δυτικό κόσμο σε θανάτους ανά εκατομμύριο πληθυσμού. Ξεπεράσαμε ακόμα και τη Βραζιλία του Μπολσονάρο, γιατί; Γιατί τα δημόσια νοσοκομεία μας είναι σε αυτή την κατάντια. Και τι έλεγε τότε; Ότι δεν ήξερε πως είχε μελέτη του κυρίου Τσιόδρα που έλεγε ότι όποιος διασωληνώνεται έξω από την εντατικές- τις μονάδες εντατικής θεραπείας δεν έχει ελπίδα να επιβιώσει. Και έλεγε στον ελληνικό λαό αποδείξτε το μου εσείς αυτό. Το απέδειξαν δυστυχώς 36 χιλιάδες θάνατοι. Αυτή η βαριά απώλεια για τους συμπολίτες μας, αλλά έρχομαι στους νέους ανθρώπους τώρα ξανά.  
  
Θέλω να πω ότι τους στοχοποίησε, ξύλο στις πλατείες, ξύλο στα πανεπιστήμια και φράχτες για την εισαγωγή τους στην τριτοβάθμια εκπαίδευση. Το πρώτο πράγμα που έκανε η κυρία Κεραμέως ήταν να θεσμοθετήσει την Ελάχιστη Βάση Εισαγωγής και να διώξει 20.000 μαθητές κάθε χρόνο απ' τα δημόσια πανεπιστήμια. Εμείς λοιπόν απευθυνόμαστε σήμερα σε όλους, σε όλα εκείνα τα παιδιά που δίνουν τον δικό τους αγώνα, όσο εμείς κάνουμε τον προεκλογικό καλό μας αγώνα. Τον δικό τους αγώνα για τις πανελλαδικές εξετάσεις που θα δώσουν σε λίγες μέρες και βρίσκονται στα σπίτια τους και προετοιμάζονται σε ένα ανταγωνιστικό περιβάλλον και τους ευχόμαστε καλή επιτυχία σε όλους και σε όλες. Ένα πράγμα τους λέμε, ότι η πολιτική αλλαγή και η κυβέρνηση προοδευτικής συνεργασίας στις 21 του Μάη, θα δώσει τη δυνατότητα μια από τις πρώτες νομοθετικές πρωτοβουλίες που θα πάρουμε να είναι η κατάργηση αυτής της άθλιας, της ανίκητης ελάχιστης βάσης εισαγωγής. Όσοι λοιπόν δίνουνε εξετάσεις να ξέρουνε, τον Ιούνιο δεν θα υπάρχει ο κόφτης της κυρίας Κεραμέως. 20 χιλιάδες μαθητές θα έχουνε - περισσότεροι θα έχουνε την δυνατότητα πρόσβασης στη τριτοβάθμια εκπαίδευση. 
 
Θέλω να πω και δύο λόγια όμως, να πω δύο λόγια για τους εργαζόμενους. Είδα πριν από λίγο ένα βίντεο ντροπής να κυκλοφορεί στο Διαδίκτυο, δεν ξέρω αν το είδατε... ένα βίντεο που είναι ένας εργοδότης σε μια επιχείρηση, έχει τους υπαλλήλους του και με ύφος καρδιναλίων, έχοντας δίπλα τους επιστάτη, τον υπουργό Αναπτύξεως, τον κύριο Άδωνι Γεωργιάδη, τους εκβιάζει, τους φοβερίζει και τους τρομοκρατεί. Τους εκβιάζει, τους φοβερίζει και τους τρομοκρατεί και τους λέει, σας το χω πει και χειρότερα άλλη φορά τώρα θα σας τα πω πιο ήπια. Δεν είμαι δημοκράτης εγώ. Προσέξτε τι θα ψηφίσετε. Αυτή είναι μια εικόνα που τώρα βγήκε στο Διαδίκτυο γιατί βιντεοσκοπήθηκε αλλά είναι μια συνηθισμένη εικόνα σε χώρους εργασίας. Ο κύριος Μητσοτάκης εκφοβίζει, τρομοκρατεί και εκβιάζει τους εργαζόμενους που τους έβαλε να δουλεύουν σε καθεστώς εργασιακής ζούγκλας, γαλέρας. Κατήργησε το 8ωρο, την υποχρέωση να πληρώνονται υπερωρίες, οι συλλογικές συμβάσεις και θέλει λοιπόν τώρα βάζοντας εργοδότες ασυνείδητους να εκβιάσει τους εργαζόμενους να ψηφίσουν την αφεντιά του, τη Νέα Δημοκρατία. 
  
Θέλω να πω στον κύριο Μητσοτάκη ότι είναι χαμένος ο κόπος. Ο μόνος τρόπος για να μην ψηφίσουν κάτι διαφορετικό από τη Νέα Δημοκρατία για να μη δώσουν στήριξη στην αλλαγή, για να μην δώσουν ισχυρό μήνυμα στην κάλπη ψηφίζοντας ΣΥΡΙΖΑ - Προοδευτική Συμμαχία για να αλλάξει η ζωή τους. Είναι να τους στερήσει την δυνατότητα να πάνε να ψηφίσουν. όπως έκανε για 250,000 εργαζόμενους εποχικούς που δεν τους δίνει τη δυνατότητα να πάνε στην κάλπη. Βλέπω τις τελευταίες μέρες να κινείται πολύ δραστήρια, αποκλείοντας οτιδήποτε υπάρχει στα δεξιά του μπας και χάσει ψήφους από τα δεξιά. Θέλουμε να τον επαναφέρουμε στην πραγματικότητα. Ό,τι και να κάνει, ο κόσμος έχει καταλάβει αυτά τα 4 χρόνια ήταν 4 χαμένα χρόνια για τους ανθρώπους του μόχθου, για τους ανθρώπους της εργασίας, για τους ανθρώπους της δημιουργίας, για τους νέους ανθρώπους, για τους μικρομεσαίους. Οι πολλοί θέλουν την αλλαγή, όσο και να εκβιάζει, όσο και να τρομοκρατεί, στην κάλπη θα πάρει απάντηση. Ως εδώ με την τρομοκρατία, ως εδώ με τους εκβιασμούς, ως εδώ με την οικογενειοκρατία, ως εδώ με την αισχροκέρδεια, ως εδώ με την εργασιακή ζούγκλα, ως εδώ με την αδικία, στις 21 του Μάη επιστρέφει η δικαιοσύνη σε αυτόν τον τόπο. 

Εμείς λοιπόν λέμε, ότι πλέον και ξέρουμε και μπορούμε. Ξέρουμε, διότι κυβερνήσαμε στις πιο δύσκολες συνθήκες και πετύχαμε, αυτό που απέτυχαν 3 συνεχόμενες κυβερνήσεις και μάθαμε και από τα λάθη μας. Κοιτάμε από την εμπειρία και τη γνώση, είναι αλήθεια. Όπως δεν είναι μονάχα το ότι "ξέρουμε". Ξέρουμε πώς θα το κάνουμε και τι να κάνουμε, είναι και ότι τώρα μπορούμε να το κάνουμε, διότι δεν είναι η δεύτερη ευκαιρία, αλλά η πρώτη ευκαιρία να κυβερνήσουμε εφαρμόζοντας το πρόγραμμά μας. Χωρίς καταναγκασμούς, χωρίς μνημόνια, χωρίς πρόβλημα. Εμείς κυβερνήσαμε έχοντας την υποχρέωση, την εθνική, να συμμαζέψουμε τα δημόσια οικονομικά για να βγούμε από τα μνημόνια, να ξαναβγεί η χώρα στις αγορές και ρυθμίσαμε το χρέος και μαζέψαμε 37 δισ. αυτή την υποχρέωση είχαμε. Αυτοί βρήκανε τα έτοιμα και φάγανε απ'τα έτοιμα και όχι μονάχα δεν είχαν υποχρέωση να μαζέψουνε γιατί τα μαζέψαμε εμείς, αλλά είχαν την ευχέρεια, εξαιτίας της πανδημίας να δαπανήσουν 60. Και σας ρωτώ αν εμείς αντί να έχουμε την υποχρέωση να μαζέψουμε 40, είχαμε την ευχέρεια να δαπανήσουμε 60.  Θα 'ταν έτσι τα νοσοκομεία μας σήμερα; Θα 'ταν έτσι τα σχολεία μας σήμερα; Χωρίς καθηγητές; Θα'ταν έτσι τέτοιο κράτος; Δεν θα στηρίζαμε τους αδύναμους, οι μικρομεσαίοι δεν θα είχαν χρηματοδότηση; Το ξέρετε ότι δεν θα ήταν έτσι.  
  
Γι αυτό λοιπόν και λέμε ότι είναι η πρώτη ευκαιρία σε συνθήκες κανονικότητας να εφαρμόσουμε μια κυβέρνηση προοδευτικής συνεργασίας, ένα πρόγραμμα ανάσας, κοινωνικής στήριξης και ανόρθωσης της οικονομίας, ένα πρόγραμμα πραγματικής αλλαγής και αυτό το σχέδιο παρουσιάσαμε χθες. Το δώσαμε στη δημοσιότητα. Τέσσερα πράγματα, λένε. Για να ξέρετε να το λέτε και στους συμπολίτες σας, τους Χιώτες εδώ τι θα κάνει ο ΣΥΡΙΖΑ σε μια κυβέρνηση προοδευτικής συνεργασίας; 4 βασικά πράγματα: αύξηση μισθών, μείωση τιμών, ρύθμιση χρεών και ένα δίκαιο αποτελεσματικό κράτος. Αυτό θα φέρει ο ΣΥΡΙΖΑ.
  
Αύξηση μισθών νομοθετώντας από την πρώτη μέρα τον κατώτατο μισθό στα 880 ευρώ συν την αυτόματη τιμαριθμική αναπροσαρμογή σε ετήσια βάση, αύξηση μισθών και στον δημόσιο τομέα διότι έχουν να πάρουν 14 χρόνοια αυξήσεις οι δημόσιοι υπάλληλοι κατά 10%, ξεπάγωμα των τριετιών διότι είναι μόνο ο μισθός ο κατώτατος, είναι και όλα τα κλιμάκια που πρέπει επιτέλους να δουν αυξήσεις και να αντιμετωπίσουν αυτή τη λαίλαπα της ακίβειας.

Επαναφορά της δέκατης τρίτης σύνταξης που κατήργησε ο κύριος Μητσοτάκης που έλεγε ότι ήταν ψίχουλα. Τέσσερα χρόνια δεν την έχει δώσει, 4,5 δισ. το κόστος στους συνταξιούχους. Απονομή των αναδρομικών σε όλους τους δικαιούχους. Τα αναδρομικά που στέρησε, που αποφάσισε το Συμβούλιο της Επικρατείας για τις παράνομες περικοπές Σαμαρά στα δώρα και στις επικουρικές, δυόμισι δισεκατομμύρια δεν τα δωσε ο Μητσοτάκης. Δυόμιση και τεσσεράμιση, 7 δισεκατομμύρια στέρησε από τους συνταξιούχους και από την 1η Ιουλίου κατανομή και σε όσους έχουν προσωπική διαφορά των αυξήσεων, το 7,5 %. Αυτές είναι οι δεσμεύσεις μας για τις αυξήσεις στο εισόδημα των πολιτών. 

Η μείωση και συγκράτηση τιμών μπορεί να επιτευχθεί με την άμεση μείωση του ΦΠΑ στο 6% για τα προϊόντα διατροφής, ακόμα και σε μηδενικό ΦΠΑ μπορούμε να πάμε με κάποια προϊόντα βιοτικής ανάγκης, άμεσης ανάγκης, όπως έγινε στην Ισπανία. Και βεβαίως, με τη μείωση του Ειδικού Φόρου Κατανάλωσης στα χαμηλότερα επιτρεπτά επίπεδα που προβλέπει η ΕΕ και την κατάργηση της καταβολής του Ειδικού Φόρου Κατανάλωσης για τους αγρότες και για τους κτηνοτρόφους. Διότι σε αυτή τη χώρα, οι αγρότες και οι κτηνοτρόφοι υποχρεούνται να πληρώνουν τον Ειδικό Φόρο Κατανάλωσης. Άλλοι δεν δικαιούνται. Πρέπει να υπάρξει δικαιοσύνη και ιδιαίτερα να στηρίξουμε τους αδύναμους, αυτούς που έχουν ανάγκη.

Ρύθμιση χρεών. Με το σχέδιο που παρουσιάσαμε και έχει την υπογραφή μιας πολιτικού η οποία ταυτίστηκε με την προστασία της πρώτης κατοικίας σε όλα τα δύσκολα χρόνια των μνημονίων, της Λούκας της Κατσέλη. Ένα πρόγραμμα που έχει στόχο την υποχρεωτικότητα των ρυθμίσεων, να βάλει κανόνες λειτουργίας στα funds και να προχωρήσει σε ρυθμίσεις βιώσιμες. Διότι στόχος μας τώρα δεν είναι απλά να προστατεύσουμε τους αδύναμους, αλλά και τους μεσαίους, αυτούς που με βιώσιμες ρυθμίσεις μπορούν να σώσουν το σπίτι τους, την επαγγελματική τους στέγη, την αγροτική γη, τη μεσαία τάξη λοιπόν. Και βεβαίως ένα δίκαιο, αποτελεσματικό κοινωνικό κράτος.  
  
Γιατί εμείς μπορούμε; Εμείς μπορούμε, διότι δεν γεννηθήκαμε πρίγκιπες έχοντας ως μοναδικό σκοπό οικογενειακό να διατηρήσουμε την εξουσίας ως προνόμιο της οικογένειας. Εμείς δεν πιστεύουμε ότι αυτό το κράτος ανήκει σε εμάς, όπως δεν πιστεύουμε ότι αυτή η χώρα ανήκει σε εμάς. Το κράτος ανήκει σε αυτόν που ωφείλει να υπηρετεί, τον Ελληνικό λαό. Είναι ο μόνος ιδιοκτήτης. Γι'αυτό και είμαστε οι μόνοι που μπορούμε να αλλάξουμε αυτό το κράτος. 
 
Θέλω κλείνοντας να πω δύο λόγια και για την Χίο. Να πω δυο λόγια και για τη Χίο. Είπα πριν ότι είναι... Έχει την αδικία μέσα στην αδικία η Χίος ε; και το Βόρειο Αιγαίο. Μέσα σε μια χώρα που είναι αδικημένη σε όλη την Ευρώπη, η περιφέρειά σας είναι η αδικημένη στην ελληνική επικράτεια. Έχει το χαμηλότερο κατά κεφαλήν εισόδημα από τις 13 περιφέρειες. Θέλω να πω όμως ότι μπορούμε να κάνουμε πράγματα σημαντικά για τον τόπο σας. Θα θυμάστε άλλωστε ότι εμείς ήμασταν αυτοί που αποφασίσαμε κάτι που λίμναζε πάρα πολλά χρόνια. Το αεροδρόμιο. Το αεροδρόμιο που έγινε ανθρώπινο. Που έγινε σημαντικός κόμβος και για τον τουρισμό και για την ανάπτυξη του νησιού. 

Θέλω να πω ότι όταν φύγαμε το 2019. Δεν θέλω να ισχυριστώ ότι είχαμε καταφέρει βεβαίως να λύσουμε τα μεγάλα προβλήματα στο χώρο της υγείας. Είχαμε όμως μέσα σε αντίξοες συνθήκες, στηρίξει τα δημόσια νοσοκομεία, βάλαμε δυόμιση εκατομμύρια ανασφάλιστους δημόσια υγεία, καταργήσαμε το πεντάευρω για την εισαγωγή στα εξωτερικά ιατρεία. Ανορθώσαμε τους προϋπολογισμούς των νοσοκομείων που δεν είχαν ούτε γάζες να αγοράσουνε, στα δύσκολα μνημονιακά χρόνια και φτιάξαμε 128 νέες τοπικές μονάδες υγείας, γιατί πιστεύουμε στην πρωτοβάθμια φροντίδα υγείας. Φεύγοντας λοιπόν. Εδώ το Κέντρο Υγείας είχε 8 γιατρούς το '19, σήμερα πόσους έχει; 3. 3 αυτή είναι η εικόνα. Αν λοιπόν, δεν στηρίξουμε την περιφέρεια, αν δεν στηρίξουμε τα νησιά μας και κυρίως αν δεν στηρίξουμε τις δημόσιες υποδομές, τις υποδομές υγείας, δεν μπορούμε να μιλάμε για δικαιοσύνη.  
  
Εμείς εφαρμόσαμε για όλα τα νησιά και για το δικό σας νησί. Ένα, μία σημαντική μεταρρύθμιση, ένα όραμα δεκαετιών, το μεταφορικό ισοδύναμο. Το μεταφορικό ισοδύναμο το ροκανίσανε, το ροκανίσανε και το απαξιώσανε. Δεν δίνουν τις πληρωμές, το απαξιώσανε, διότι βγάλανε σημαντικές κατηγορίες. Εμείς πιστεύουμε στο μεταφορικό ισοδύναμο. Και λέμε ότι όχι μόνο θα το εφαρμόσουμε κανονικά, όχι μόνο θα δίνουμε στην ώρα του τις πληρωμές, αλλά θα το επεκτείνουμε και για τους φοιτητές που είναι σε σχολές, στα νησιά όπου έχουνε σχολές και για τους επισκέπτες, για να αυξήσουμε τον νησιωτικό τουρισμό, δίνοντας πνοή στη νησιωτική Ελλάδα και αναδεικνύοντας ότι οι νησιώτες μας δεν είναι πολίτες δεύτερης κατηγορίας. 
  
Ένα δεύτερο μεγάλο όραμα δίπλα στο μεταφορικό ισοδύναμο είναι το υγειονομικό ισοδύναμο. Να διαμορφώσουμε εκείνες τις συνθήκες όπου η πολιτεία θα βρίσκεται δίπλα στον νησιώτη και στις ανάγκες περίθαλψης και υγείας του νησιού. Δεν μπορεί να αισθάνεται ο πολίτης που μένει σε ένα νησί, ιδίως στις μέρες μας, με την ανάπτυξη της τεχνολογίας, με τις δυνατότητες μεταφοράς να αισθάνεται ως πολίτης δεύτερης κατηγορίας. Η πολιτεία λοιπόν οφείλει να δώσει εκείνες τις δυνατότητες στήριξης, και χρηματοδοτικής στήριξης αλλά και δομών υγείας, κάλυψης των αναγκών μετακίνησης σε νοσοκομεία, στα κοντινότερα νοσοκομεία, αν χρειαστεί, σε όλους τους πολίτες που μένουν στα νησιά. Αυτό είναι το δεύτερο μεγάλο όραμα όντας το υγειονομικό ισοδύναμο δίπλα στο μεταφορικό ισοδύναμο. 
  
Θα στηρίξουμε τις ακαδημίες του εμπορικού ναυτικού. Που έχετε και εδώ στη Χίο και στις Οινούσσες και η κυβέρνηση της Νέας Δημοκρατίας, όπως σε όλα, θέλει να δώσει παράθυρο στους ιδιώτες.
Εμείς πιστεύουμε ότι πρέπει να ενισχυθούνε σε προσωπικό, σε εκπαιδευτικό προσωπικό και να αποτελούν ένα σημαντικό στήριγμα στην κοινωνία. 

Θα ενισχύσουμε τους μαστιχοπαραγωγούς. Θα σταθούμε δίπλα στους αλιείς, στους ανθρώπους...στους ανθρώπους που καταστράφηκαν όταν αποφάσισαν μέσα σε μια νύχτα να διώξουν (?) (?) 

Θα στηρίξουμε τον αγροτικό και κτηνοτροφικό κόσμο. Ο τόπος σας έχει σημαντικές παραγωγικές δυνατότητες, σημαντικά πλεονεκτήματα παραγωγικά. Μπορούμε να τον στηρίξουμε και μπορούμε να δημιουργήσουμε μια κοινωνία η οποία θα έχει προοπτική. Θα έχει μέλλον. Όχι μόνο από τον τουρισμό αλλά και από την πρωτογενή παραγωγή και από τη μεταποίηση που μπορεί να δώσει ποιοτικά προϊόντα διατροφικά στους τουρίστες που έρχονται για να απολαύσουν τις ομορφιές του νησιού σας. 

Λέω λοιπόν, κλείνοντας, πολίτες της Χίου, σε αυτή την πολύ ζεστή υποδοχή που μου κάνατε σήμερα, ότι στις 21 Μάη έχουμε μπροστά μας ένα μεγάλο δίλημμα. Το μεγάλο δίλημμα που έχουμε μπροστά μας είναι εάν η χωρα Θα συνεχίσει άλλα 4 χρόνια σε αυτή την πορεία της απαξίωσης και της εξαπάτησης, της λεηλασίας του εισοδήματος, της διεύρυνσης των ανισοτήτων. Εάν θα κάνουμε το μεγάλο και αποφασιστικό βήμα της αλλαγής για να ξαναστήσουμε την κοινωνία στα πόδια της, για να δώσουμε φωνή σε όσους δεν έχουν φωνή, για να δώσουμε δύναμη στους εργαζόμενους και στη μεσαία τάξη. Και το δίλημμα αυτό που το είπα πολύ περιγραφικά συνοψίζεται σε αυτή εδώ τη φράση: Στην κάλπη, στις 21 του Μάη το δίλημμα είναι Μητσοτάκης ή αλλαγή; Εμείς λοιπόν πιστεύουμε ότι η μεγάλη συντριπτική πλειοψηφία των πολιτών έχει αποφασίσει: αλλαγή. Και μια προοδευτική κυβέρνηση συνεργασίας που θα στήσει ξανά την κοινωνία και την οικονομία στα πόδια της.  

Οι εκλογές με απλή αναλογική δεν είναι εκλογές χαλαρής ψήφου. Οι εκλογές με απλή αναλογική ήταν το δικό μας όραμα για να έχουμε δικαιοσύνη και στην ψήφο. Ό,τι ψηφίζει ο πολίτης, να αντανακλάται και μέσα στο Κοινοβούλιο. Μας έλεγαν κάποιοι ότι είχαν αυτοδύναμες κυβερνήσεις, αλλά μειοψηφικές. Δεν είχε καμία κυβέρνηση πάνω από 50%, ήταν όλες μειοψηφικές. Τις βάφτισαν αυτοδύναμες. Πολλές από αυτές ήταν και πολύ αλαζονικές και μας οδήγησαν στη χρεοκοπία. Τώρα λοιπόν έχουμε την ευκαιρία για αυτή τη μεγάλη αλλαγή και στον τρόπο διακυβέρνησης. Προσέξτε όμως. Απλή αναλογική και ισοτιμία της ψήφου δεν σημαίνει χαλαρή ψήφος γιατί οι εκλογές αυτές θα βγάλουν κυβέρνηση. Θυμηθείτε το. Άρα λοιπόν ας το έχουμε στο μυαλό μας. Χαλαρή ψήφος σημαίνει Μητσοτάκης. Σημαίνει αισχροκέρδεια σημαίνει αδικία, σημαίνει διαιώνιση των μεγάλων ανισοτήτων αυτού του δράματος που ζήσαμε τέσσερα χρόνια. Άρα λοιπόν πρέπει να έχουμε μέσα στο μυαλό μας, ιδίως οι νέοι άνθρωποι, τα νέα παιδιά, 17 με 22, 17 με 21. Αυτοί που δεν ψηφίσανε την προηγουμένη εκλογική αναμέτρηση είναι πάνω από 450.000. Να έχουν στο μυαλό τους ότι η πιο ισχυρή ψήφος διαμαρτυρίας είναι αυτή που θα πονέσει το σύστημα, είναι αυτή που θα πονέσει το κατεστημένο. Είναι η ψήφος που θα κάνει το καθεστώς Μητσοτάκη να ηττηθεί. Και τα πράγματα είναι απλά. Ήττα του Μητσοτάκη και της Νέας Δημοκρατίας σημαίνει νίκη του ΣΥΡΙΖΑ. 

Πάμε λοιπόν με αποφασιστικότητα για μια μεγάλη νίκη στις 21 του Μάη. Πάμε στην κάλπη. Δυο-δυο. Τρεις-τρεις. Να πάρουμε τη Χιώτικη νοοτροπία. Πάμε να ρίξουμε την ψήφο, το μπόλι της αλλαγής για μια καλύτερη μέρα, για μια καλύτερη ζωή για τον τόπο. Είναι βέβαιο μετά από αυτό που βλέπω σήμερα εδώ στη Χίο ότι θα γίνει πράξη η αλλαγή στις 21 του Μάη. Να 'στε καλά! Σας ευχαριστώ θερμά για την υποδοχή σας, για την παρουσία σας. Καλή δύναμη και καλούς αγώνες και με την νίκη! Γεια σας! 

  