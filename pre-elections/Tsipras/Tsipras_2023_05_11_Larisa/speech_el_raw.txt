Σας ευχαριστώ από τα βάθη της καρδιάς μου γι' αυτή τη συγκλονιστική παρουσία, γι' αυτή τη μεγάλη συγκέντρωση εδώ στη Λάρισα. Μια συγκέντρωση που στέλνει σήμερα μήνυμα, όχι μονάχα στη Θεσσαλία, αλλά σε ολόκληρη την Ελλάδα. Στέλνει το μήνυμα της νίκης, στέλνει το μήνυμα της αλλαγής.  Και σας διαβεβαιώνω ότι αυτό είναι το μήνυμα που θέλω κι εγώ να σας φέρω σήμερα, το μήνυμα που έρχεται απ’ άκρη σε όλη την Ελλάδα, όπου κι αν έχω βρεθεί!  Το μήνυμα της αλλαγής. Αυτές τις μέρες, βρίσκομαι σχεδόν σε κάθε άκρη της πατρίδας μας, από την Κέρκυρα ως τα Δωδεκάνησα και από την Κρήτη ως τη Μακεδονία. Και θέλω να σας διαβεβαιώσω ότι το συναίσθημα των πολιτών παντού, όχι μόνο αυτών που ψήφισαν τον ΣΥΡΙΖΑ στις προηγούμενες εκλογές, ακόμα και πολιτών που βρέθηκαν στην κάλπη της Νέας Δημοκρατίας, το συναίσθημα όλων, είναι, «ως εδώ»! Ως εδώ με την αισχροκέρδεια!  Ως εδώ με την ανισότητα!  Ως εδώ με την οικογενειοκρατία! Ως εδώ με την αδιαφορία! Ως εδώ με την αλαζονεία! Ως εδώ με την αδικία! Ως εδώ, με δυο λόγια, με αυτό το καθεστώς που μας κυβερνά εδώ και τέσσερα χρόνια. Το καθεστώς Μητσοτάκη, που έχει κάνει την αδικία κανονικότητα. Μια κυβέρνηση που δεν νοιάζεται για τους πολλούς κι ένας πρωθυπουργός που δεν νιώθει τους πολλούς και τα προβλήματά τους. 

Γι' αυτό και πιστεύω βαθιά ότι έχει έρθει η ώρα να δώσουμε απάντηση στην κάλπη. Απάντηση προοπτικής και ελπίδας. Και θέλω, πολίτες της Λάρισας, από δω, από τη Λάρισα των αγροτικών αγώνων, από τη Λάρισα της αντίστασης και της δημοκρατίας, λίγα χιλιόμετρα μακριά από το δικό σας Κιλελέρ, το εμβληματικό τοπόσημο του αγώνα των αγροτών της Θεσσαλίας, της αγροτικής εξέγερσης για γη και ελευθερία, λίγα χιλιόμετρα μακριά επίσης κι από τον Πυργετό, όπου άφησε την τελευταία του πνοή ο σοσιαλιστής Μαρίνος Αντύπας, δολοφονημένος από τους τσιφλικάδες. Θέλω να θυμηθώ, δεν μπορώ παρά να θυμηθώ τα λόγια του, τα τελευταία του λόγια: «Ελευθερία, Ισότης, Αδελφότης». Και θέλω εδώ από τη Λάρισα των μεγάλων αγώνων, να πω πόσο επίκαιρα παραμένουν, πόσο δραματικά επίκαιρα παραμένουν αυτά τα λόγια, αυτές οι έννοιες, πόσο δραματικά επίκαιρη παραμένει σήμερα η έννοια της ισότητας, όταν οι ανισότητες στον τόπο μας διευρύνονται ραγδαία, όταν οι φτωχοί γίνονται φτωχότεροι και οι πλούσιοι πλουσιότεροι.Όταν την τρίτη εβδομάδα του μήνα δεν έχεις να πληρώσεις τους λογαριασμούς του ρεύματος, να πας στο σούπερ μάρκετ, αλλά 15 μεγάλες εισηγμένες επιχειρήσεις στο Χρηματιστήριο έχουν κερδοφορία εικοσαετίας με πάνω από 1 δισ. κέρδη κάθε μία.

Πόσο δραματικά επίκαιρη είναι και η έννοια της ελευθερίας, όταν ένα αυταρχικό παρακράτος καταλύει βάναυσα τις ελευθερίας μας, ακόμα και αυτή των επικοινωνιών μας, με κακόβουλα λογισμικά και παρακολουθήσεις μέσα από το κτίριο το κυβερνητικό, το Μέγαρο Μαξίμου!Και πόσο επίκαιρη είναι και η έννοια της αδελφότητας, της ενότητας του λαού μας, που είναι το μόνο όπλο μας απέναντι στις δυσκολίες που περνάμε. Διότι η ενότητα των δημοκρατικών, προοδευτικών δυνάμεων και των προοδευτικών πολιτών, η ενότητα του λαού, είναι αυτή που μπορεί να σώσει το λαό από όλα τα δεινά που έρχονται, από τη χειρότερη κυβέρνηση της Δεξιάς, που θέλει να επανεκλεγεί, αλλά δεν θα το καταφέρει! Ήρθε η ώρα της αλλαγής, διότι αυτό επιθυμεί ο μέσος Έλληνας πολίτης σήμερα: μια μεγάλη αλλαγή όχι μόνο στην κυβέρνηση, αλλά στη ζωή του, στην καθημερινότητά του. 

Έλεγα λοιπόν για την επικαιρότητα  του μηνύματος του Μαρίνου Αντύπα: «Ελευθερία, Ισότητα, Αδελφότητα». Και ελπίζω τουλάχιστον τούτη τη φορά να μη με κατηγορήσουν ότι κλέβω και τα συνθήματα του Μαρίνου Αντύπα, ε; Θέλω όμως να το πω, να το καταλάβουν καλά, να το καταλάβουν όλοι: Αν ο ΣΥΡΙΖΑ-Προοδευτική Συμμαχία εκπροσωπεί και εμπνέει σήμερα αυτά τα μεγάλα ιδανικά, αυτές τις πανανθρώπινες αξίες, αυτά τα μεγάλα συνθήματα που ήταν πάντοτε παρακαταθήκη κοινή όλων των δημοκρατικών δυνάμεων του τόπου, των δημοκρατικών πολιτών, των προοδευτικών πολιτών, των σοσιαλιστικών δυνάμεων του τόπου μας, αν ο ΣΥΡΙΖΑ σήμερα τα εκπροσωπεί και τα εκφράζει αυθεντικά, είναι επειδή ο ΣΥΡΙΖΑ είναι ένα κίνημα λαϊκό με βαθιές ρίζες στην ιστορία των αγώνων αυτού του λαού. Είναι γιατί ο ΣΥΡΙΖΑ σήμερα αποτελεί γνήσιο εκφραστή  και κορμό της δημοκρατικής και προοδευτικής παράταξης του τόπου μας. Κι αν τα ιδανικά αυτά και οι αξίες αυτές και τα συνθήματα αυτά, γίνονται ξανά σήμερα επίκαιρα, είναι γιατί τα κάνει επίκαιρα η χειρότερη Δεξιά κυβέρνηση από τη Μεταπολίτευση και μετά, που έχει γνωρίσει ο τόπος! Για να πέσει η Δεξιά, υπάρχει ένας μόνο τρόπος: Η ψήφος μας στις 21 του Μάη, η νίκη του ΣΥΡΙΖΑ! Η χειρότερη κυβέρνηση της Δεξιάς, η κυβέρνηση του κ. Μητσοτάκη θα ηττηθεί μονάχα αν κερδίσει ο ΣΥΡΙΖΑ αυτή την εκλογική αναμέτρηση. Και θα νικήσουμε! Να είστε σίγουροι ότι θα νικήσουμε! Στις 21 του Μάη θα είμαστε πρώτοι και με διαφορά. Και θα ανοίξουμε τον δρόμο για τον σχηματισμό κυβέρνησης προοδευτικής συνεργασίας που έχει ανάγκη ο τόπος. 

Φίλες και φίλοι, πολίτες της Λάρισας, στη χθεσινή συζήτηση των πολιτικών αρχηγών, πιστεύω ότι όλοι καταλάβατε για ποιο λόγο ο κ. Μητσοτάκης απέφευγε όλα αυτά  τα χρόνια να πάει σε μια τηλεοπτική αντιπαράθεση. Χτες αποδείχθηκε ότι μάλλον οι επικοινωνιολόγοι του είχαν δίκιο. Κάτι ήξεραν παραπάνω που του έλεγαν να μην πάει ποτέ. Εννιά μήνες, ο κ. Μητσοτάκης έκρυβε επιμελώς το σκάνδαλο των υποκλοπών. Και με την πρώτη ζόρικη ερώτηση, έπαθε τρικυμία. Και είπε όσα δεν τολμούσε να πει όλο το προηγούμενο διάστημα. Όσα δεν του ξέφευγαν τον προηγούμενο καιρό. Για πρώτη φορά λοιπόν παραδέχτηκε ότι  υπάρχει σκάνδαλο, είναι υπαρκτό το σκάνδαλο των υποκλοπών. Και το παραδέχτηκε δημόσια. Παραδέχτηκε όμως, επίσης, και αυτό ίσως είναι το σημαντικότερο, ότι δεν υπήρξε τελικά κανένας εθνικός λόγος για τις παρακολουθήσεις. Αν όμως δεν υπήρξε κανένας εθνικός λόγος για τις παρακολουθήσεις, τότε, προς τι ο ίδιος επικαλέστηκε εθνικό απόρρητο για να συγκαλύψει την αλήθεια στην Εξεταστική Επιτροπή της Βουλής; Αν δεν υπήρξε εθνικός λόγος για τις παρακολουθήσεις, τι ακριβώς υπέγραφε η υπεύθυνη Εισαγγελέας της ΕΥΠ, η κ. Βλάχου, η οποία  υπέγραφε τη  μία μετά την άλλη τις διατάξεις παρακολούθησης; Παρανόμως υπέγραφε. Και αν παρανόμως υπέγραφε, γιατί ακόμα και σήμερα, με ευθύνη του κ. Μητσοτάκη, η κ. Βλάχου παραμένει στη θέση της; Για να παρακολουθεί αδιακρίτως τους Έλληνες πολίτες; Και κυρίως, γιατί εννιά μήνες τώρα, καμία κατηγορία δεν έχει απαγγελθεί σε κανέναν από την ελληνική Δικαιοσύνη; Τι ακριβώς κάνει ο κ. Ντογιάκος και οι εισαγγελείς που έχουν αναλάβει εννιά μήνες τώρα αυτή την έρευνα; Το μόνο που ήξεραν είναι να θέτουν εμπόδια στον κ. Ράμμο και στην Ανεξάρτητη Αρχή, την αρμόδια από το Σύνταγμα Ανεξάρτητη Αρχή, όταν προσπαθούσε και τελικά βρήκε τα πειστήρια του εγκλήματος στους τηλεπικοινωνιακούς παρόχους. 

Γιατί, λοιπόν, αν δεν υπήρξε κανένας εθνικός λόγος, χρησιμοποίησε το εθνικό απόρρητο, η κ. Βλάχου παραμένει στη θέση της και η Δικαιοσύνη επισήμως δεν έχει προχωρήσει ούτε βήμα; Η απάντηση κατά την άποψή μου είναι προφανής: Γιατί ισότιμο σκάνδαλο με αυτό των παρακολουθήσεων, ήταν το σκάνδαλο της συγκάλυψης, που επιχείρησε το καθεστώς Μητσοτάκη. Της συγκάλυψης που επιχείρησε με τη χειραγώγηση της Δικαιοσύνης, με τη χειραγώγηση της ενημέρωσης, με την απόπειρα χειραγώγησης των Ανεξάρτητων Αρχών, με την κακοποίηση των θεσμών της κοινοβουλευτικής δημοκρατίας. Εννιά μήνες τώρα, βιάζουν και παραβιάζουν το κράτος δικαίου και τη συνταγματική νομιμότητα και έχουν και το θράσος να μας κουνάνε και το δάχτυλο με αναφορές στη δημοκρατία και στη συνταγματική νομιμότητα. Όταν σε όλη την Ευρώπη η Ελλάδα γίνεται το μαύρο πρόβατο.  Όταν το Ευρωκοινοβούλιο προχθές υιοθετεί με συντριπτική πλειοψηφία την έκθεση της Επιτροπής PEGA, που καταδεικνύει ότι ο ενορχηστρωτής των παράνομων παρακολουθήσεων είναι ο ίδιος ο κ. Μητσοτάκης. Και κάνει μάλιστα το Ευρωπαϊκό Κοινοβούλιο συστάσεις στη χώρα μας. Συστάσεις να αποκαταστήσει την ανεξαρτησία της Δικαιοσύνης και των Ανεξάρτητων Αρχών. Εκεί κατάντησε την Ελλάδα ο κ. Μητσοτάκης. Να ταυτίζεται με αυταρχικές δημοκρατίες. Με την Ουγγαρία του κ. Όρμπαν. 

Και το δίλημμα γίνεται ακόμα πιο βαθύ και υπαρξιακό όσο πηγαίνουμε προς τις κάλπες. Ο κ. Μητσοτάκης είναι σαφές ότι επιχειρεί να βαφτιστεί στην κολυμπήθρα του Σιλωάμ, να ξεπλύνει τα εγκλήματά του κατά της Δημοκρατίας με την ψήφο των πολιτών. Θέλω λοιπόν σήμερα από δω, από τη Λάρισα, να απευθυνθώ όχι μονάχα στους προοδευτικούς πολίτες. Θέλω να απευθυνθώ και στους συντηρητικούς πολίτες, σ’ αυτούς που παραδοσιακά βρίσκονται στη Νέα Δημοκρατία, που  έχουμε σοβαρές ιδεολογικές διαφορές, αλλά είναι έντιμοι άνθρωποι. Είναι έντιμοι άνθρωποι και δεν ανέχονται να βλέπουν αυτό το κόμμα σήμερα να καταντά να παραβιάζει, να κακοποιεί τη Δημοκρατία. Θέλω να απευθυνθώ σ’ αυτούς που άκουσαν με προσοχή όσα δήλωσε ακόμη και ο πρώην αρχηγός τους και ο πρώην πρωθυπουργός, ο Κώστας Καραμανλής, για το σκάνδαλο των υποκλοπών, πέρυσι τον Αύγουστο. «Ότι είναι παράνομο, αντιδημοκρατικό και αδιανόητο και δεν υπάρχει κανένα απόρρητο μπροστά στην ανάγκη της κάθαρσης», έτσι είχε πει. Είμαι βέβαιος ότι όλοι αυτοί που τον άκουσαν τότε και που είναι Νεοδημοκράτες, αισθάνονται ντροπή για όσα έκανε ο κ. Μητσοτάκης και όσα αποδεικνύεται ότι έκανε κακοποιώντας το κράτος δικαίου. Και θέλω να τους ρωτήσω: Θα γίνετε κι εσείς συνένοχοι; Θα ξεπλύνετε αυτή τη ντροπή για τη δημοκρατία και την παράταξή σας με την ψήφο σας;

Θέλω να απευθυνθώ και σε κάθε δημοκρατικό πολίτη, ανεξάρτητα από το πού ανήκει. Σ’ αυτές τις εκλογές, θέλω να τον ρωτήσω: Θα ψηφίσεις για τη Δημοκρατία ή για τον κακοποιητή της; Θα δώσεις τη δυνατότητα στον κ. Μητσοτάκη να πάρει λευκή επιταγή, να νομιμοποιόησει και να συνεχίσει ακόμα πιο ανεξέλεγκτος και αλαζονικός τις πρακτικές του παρακράτους; Ή θα δώσεις με την ψήφο σου ανάσα στη δημοκρατία; Η ψήφος στο ΣΥΡΙΖΑ- Προοδευτική Συμμαχία, λοιπόν, ναι, είναι ψήφος ανάσας στη Δημοκρατία! Άκουσα όμως χτες και τον κ. Ανδρουλάκη να λέει, για πρώτη φορά τόσο καθαρά, ότι οι υπαίτιοι αυτού του παρακράτους θα πρέπει να λογοδοτήσουν στη Δικαιοσύνη. Είναι σωστό και εύλογο. Απορώ, όμως, αν δεν έχει συνειδητοποιήσει ότι αυτό ποτέ δεν θα συμβεί, με τη Νέα Δημοκρατία στην κυβέρνηση του τόπου. Απορώ επίσης πώς δεν κατανοεί ότι ο μόνος τρόπος να αποδοθεί δικαιοσύνη, είναι ένας: Να ηττηθεί αποφασιστικά και τελεσίδικα η κυβέρνηση των υποκλοπών και της συγκάλυψης και στη θέση της να αναλάβει τα ηνία στις 22 του Μάη μια κυβέρνηση προοδευτικής συνεργασίας, την επόμενη μέρα των εκλογών. Για να δώσει χώρο και ανάσα στην ανεξαρτησία της Δικαιοσύνης. Για να διερευνήσει το σκάνδαλο και να καθίσει, αν χρειαστεί, στο σκαμνί τους υπαίτιους του παρακράτους. Θέλω όμως να το πω όσο πιο απλά και κατανοητά γίνεται: Στο σκαμνί το παρακράτος των υποκλοπών και ανοιχτό, την ίδια ώρα, το ενδεχόμενο συνεργασίας με τον αρχιερέα του παρακράτους των υποκλοπών, δεν γίνεται. Αυτά τα δύο δεν είναι συμβατά. Δεν συμβαδίζουν με την κοινή λογική. Είμαστε όμως βέβαιοι ότι απαντήσεις σε όλα αυτά θα δώσει ο κυρίαρχος ελληνικός λαός. Και ο ελληνικός λαός είναι αυτός που με την ετυμηγορία του στις 21 του Μάη θα ανοίξει τον δρόμο για την κυβέρνηση προοδευτικής συνεργασίας. Διότι τα πράγματα είναι πολύ απλά: Ναι, είναι απλή αναλογική, αλλά αυτό δεν σημαίνει ότι δεν υπάρχει και η απλή λογική. Όποιος έρθει πρώτος, έχει τον πρώτο λόγο για τον σχηματισμό κυβέρνησης. ΣΥΡΙΖΑ πρώτος και με διαφορά, σημαίνει ότι ανοίγει ο δρόμος για τον σχηματισμό προοδευτικής κυβέρνησης στις 22 του Μάη. Βλέποντας την αποφασιστικότητά σας, τον δυναμισμό σας, θα απαντήσω: Λάρισα γερά, να πέσει η Δεξιά! Με τη δυναμική πρωτιά του ΣΥΡΙΖΑ στην Περιφέρειά σας, θα ανοίξουμε τον δρόμο για μια κυβέρνηση προοδευτικής συνεργασίας την επόμενη των εκλογών. 

Θέλω όμως, πολίτες της Λάρισας, να σας πω ότι ο κ. Μητσοτάκης, στις εκλογές αυτές, είναι υπόλογος όχι μόνο για τα θέματα των υποκλοπών, των παράνομων υποκλοπών και της κακοποίησης της δημοκρατίας. Είναι υπόλογος στις ερχόμενες εκλογές και για μια σειρά βαρύτατες βλάβες όχι μονάχα στη δημοκρατία, αλλά και στην κοινωνία. Διότι με δική του ευθύνη είχαμε αυτά τα αποτελέσματα τα τραγικά στην πανδημία. Χάσαμε 37.000 ανθρώπινες ζωές. Είμαστε από τις χειρότερες χώρες στους δείκτες της απώλειας ανθρώπινης ζωής, αναλογικά με τον πληθυσμό μας όχι μονάχα στην Ευρώπη, σε ολόκληρο τον κόσμο. Είμαστε οι χειρότεροι αναλογικά ακόμα κι από τη Βραζιλία του Μπολσονάρο. Για να έχετε έναν δείκτη σύγκρισης, η Πορτογαλία, που είναι μια χώρα με παρόμοιο πληθυσμό με τον ελληνικό πληθυσμό, με τον πληθυσμό της χώρας μας, και με παρόμοιες δυνατότητες σε σχέση με το ΑΕΠ, είχε 26.000 νεκρούς. Εμείς είχαμε 37.000 νεκρούς.  37.000 εμείς, 26.000 η Πορτογαλία.  Ήταν βαρύτατο το τίμημα που πληρώσαμε. 

Και είμαστε πρώτοι, διότι δεν ενισχύθηκε ποτέ το ΕΣΥ. Μας εγκαλούσε στη Βουλή να αποδείξουμε εμείς ότι οι διασωληνωμένοι έξω από τις ΜΕΘ δεν έχουν τις ίδιες πιθανότητες να σωθούν με τους ασθενείς που είναι εντός των ΜΕΘ. Ενώ την ίδια στιγμή, γνώριζε και έκρυβε την έκθεση των Καθηγητών  Τσιόδρα και Λύτρα,  που του την είχαν εγκαίρως δώσει και έλεγε ακριβώς το αντίθετο. Και μετά από την πανδημία, αντί ο κ. Μητσοτάκης να πάρει την απόφαση να ενισχύσει τα δημόσια νοσοκομεία μας, πήρε την απόφαση να τα αποτελειώσει. Και άνοιξε τον δρόμο στους κερδοσκόπους της Υγείας να τρυπώσουν στο ΕΣΥ. Είναι αδιανόητο, αλλά είναι αληθινό. Σήμερα έχουμε λιγότερους γιατρούς και νοσηλευτές απ’ όσους είχαμε όταν παραδώσαμε εμείς, πριν την πανδημία. Αυτή είναι η κατάσταση που επικρατεί σήμερα στο ΕΣΥ. 

Ο κ. Μητσοτάκης επίσης είναι υπόλογος και γι' αυτό το πρωτοφανές κύμα της αισχροκέρδειας που πλήττει κάθε ελληνικό νοικοκυριό. Με δική του ευθύνη, η διεθνής ενεργειακή κρίση και η κρίση της ακρίβειας πήρε στην Ελλάδα χαρακτήρα ανθρωπιστικής καταστροφής. Πρώτη η χώρα μας στις τιμές του ρεύματος, των καυσίμων, στις τιμές των προϊόντων στα σούπερ μάρκετ. Την ίδια στιγμή, όμως, προτελευταία μαζί με τη Βουλγαρία στους μισθούς. Γιατί; Γιατί λίγο πριν ξεκινήσει αυτή η κρίση, τι αποφάσισε ο κ. Μητσοτάκης; Την ιδιωτικοποίηση της ΔΕΗ, ενώ γνώριζε ότι ερχόταν η ενεργειακή κρίση. Έβαλε τα γαλάζια golden boys, τους Στάσηδες να ληστεύουν τους καταναλωτές και να μοιράζονται τα λάφυρα. Πάνω από 6 δισ. τα κέρδη των εταιρειών ενέργειας και των καυσίμων, την περίοδο της κρίσης. 6 δισεκατομμύρια υπερκέρδη. Ένα μεγάλο μέρος, μάλιστα, προέρχεται από τα λεφτά των ίδιων των Ελλήνων φορολογουμένων, από τα χρήματα του κράτους, κρατώντας υψηλό τον ΦΠΑ, ενώ ο πληθωρισμός σκαρφάλωσε πάνω από 10%, λεηλατήθηκε το εισόδημά του. Γιατί; Για να υπάρχουν υπερέσοδα στα δημόσια ταμεία και να δίνονται επιδοτήσεις. Όχι στους πολίτες όμως, να πηγαίνουν στις εταιρείες ενέργειας για να κρατάνε ψηλά τις τιμές. Στα διυλιστήριά, για να κρατάνε υψηλά τις τιμές. Στα σούπερ μάρκετ, για να κρατάνε ψηλά τις τιμές. Αυτός ήταν ο μηχανισμός της αισχροκέρδειας και της αναδιανομής του εισοδήματος που εφήρμοσε ο κ. Μητσοτάκης. Είναι επίσης υπόλογος και για το πλιάτσικο στα δημόσια ταμεία. Με δική του ευθύνη έλαβε χώρα αυτή η τεράστια ληστεία των 10 και πλέον δισεκατομμυρίων σε απευθείας αναθέσεις και κλειστούς διαγωνισμούς, σε εταιρείες που φτιάχνονταν τρεις μέρες πριν από τους διαγωνισμούς για να δοθούν σε κολλητούς, σε ημέτερους και στις λεγόμενες –πώς τις ονομάσαμε- γαλάζιες ακρίδες. Αυτές που εφόρμησαν στον δημόσιο πλούτο. 	

Είναι επίσης υπόλογος και για την βίαιη αναδιανομή της περιουσίας της μεσαίας τάξης, που υποτίθεται ότι την έκανε σημαία, θυμάστε, στις εκλογές του ’19. Μια βίαιη αναδιανομή περιουσίας, η οποία είναι σε εξέλιξη και η οποία θα κορυφωθεί αν ο κ. Μητσοτάκης επανεκλεγεί -δεν θα συμβεί, είμαι βέβαιος-, διότι έχει ήδη περάσει 700.000 ακίνητα στα funds. 40 δισεκατομμύρια περιουσία, με δική του ευθύνη. Με δική του ευθύνη συντελείται, ήδη ξεκίνησε αυτό το ξεσπίτωμα των οικογενειών, με τους πλειστηριασμούς πρώτης κατοικίας, επαγγελματικής στέγης και αγροτικής γης, για χρέη λίγων χιλιάδων ευρώ. Την ίδια στιγμή όμως που ο ίδιος έχει βρει τον τρόπο να προστατεύσει το κόμμα του, τους φίλους του, τα δικά του στελέχη. Και αυτό τον κάνει δυο φορές υπόλογο. Όταν το κόμμα του χρωστάει 400 εκατομμύρια δανεικά και αγύριστα στις τράπεζες, όταν το Υπουργικό του Συμβούλιο χρωστάει 12 εκατομμύρια, όταν έχει υπουργούς που κάνουν ρυθμίσεις για χρέη εκατομμυρίων με 50.000 ευρώ, όπως ο Παπαθανάσης, είναι ανήθικο να βγαίνουν στο σφυρί πρώτη κατοικία λαϊκή κατοικία για 5.000 και 10.000 ευρώ. Είναι ανήθικο να βλέπουμε εικόνες όπως αυτή προχθές στη Χαλκιδική, του ηλικιωμένου 80χρονου ανάπηρου, που βρέθηκε έξω από το σπίτι του επειδή ήταν εγγυητής σ’ ένα δάνειο του άνεργου γιου του. Αυτή είναι όμως η εικόνα που θα βλέπουμε από δω και στο εξής διαρκώς, αν ο κ. Μητσοτάκης, επιβεβαιώσει αυτή την πολιτική του στην κάλπη. Οι Πάτσηδες δεν ήταν ατύχημα. Δεν έτυχε, πέτυχε! Κάνουν ότι δεν ξέρουν ποιον είχαν στην κοινοβουλευτική τους ομάδα, όμως η τακτική αυτή ήταν η στρατηγική τους για την αντιμετώπιση του προβλήματος των κόκκινων δανείων, το πλιάτσικο. Έρχεται όμως η ώρα της κρίσης.

Επιτρέψτε μου όμως να πω και το τελευταίο για το οποίο θεωρώ ότι είναι υπόλογος ο κ. Μητσοτάκης, ενόψει της κρίσης και της ετυμηγορίας του ελληνικού λαού. Και θεωρώ ότι είναι ίσως το πιο ηθικά κρίσιμο απ’ όλα όσα θα σας πω, γιατί αφορά ένα μεγάλο έγκλημα. Το έγκλημα των Τεμπών. Αφορά αυτή την ανείπωτη τραγωδία που κόστισε τη ζωή 58 ανθρώπων. Νέοι οι περισσότεροι. Και ανάμεσά τους και πολλοί συμπολίτες σας εδώ στη Λάρισα. Γιατί; Γιατί ένας ανεκπαίδευτος σταθμάρχης, χωρίς προϋπηρεσία, διορίστηκε παράνομα με ρουσφέτι κομματικό, σε μια τόσο κρίσιμη θέση. Γιατί; Γιατί επί τέσσερα χρόνια απαξιώθηκε το σιδηροδρομικό δίκτυο. Ήταν κι αυτό προς ιδιωτικοποίηση. Γιατί; Γιατί ο σταθμός τηλεδιοίκησης εδώ στη Λάρισα καταστράφηκε από μια πυρκαγιά, το καλοκαίρι του ’19, μετά τις εκλογές. Και κανείς τέσσερα χρόνια δεν ενδιαφέρθηκε για την αποκατάστασή του. Γιατί; Γιατί οι εργαζόμενοι στον σιδηρόδρομο έστειλαν τρία εξώδικα, -ούτε ένα ούτε δύο-, τρία εξώδικα στον υπουργό των Τεμπών, προαναγγέλλοντας  και προειδοποιώντας για το μοιραίο που θα έρθει. Αλλά δεν έκαναν απολύτως τίποτα. Μόνο με θράσος φώναζε λίγες μέρες πριν το δυστύχημα μέσα στη Βουλή, στους βουλευτές του ΣΥΡΙΖΑ «ντροπή», όταν τον εγκαλούσαν για την ασφάλεια, τη μη ασφάλεια στο σιδηροδρομικό δίκτυο. Ίσως, είναι ακόμα πιο θλιβερός ο τρόπος που χειρίστηκαν την τραγωδία από τις ίδιες τις ευθύνες τους για το πώς οδηγηθήκαμε στην τραγωδία. Ο τρόπος που το χειρίστηκε ο ίδιος ο πρωθυπουργός, αλλά και οι υπουργοί του, στήνοντας άθλιες παραστάσεις μπροστά από μια απαρχαιωμένη κονσόλα  εδώ στον σταθμό σας, στη Λάρισα, την οποία βάφτισαν «τηλεδιοίκηση» και έβαζαν τους εργαζόμενους  να λένε άλλα αντί άλλων. Και ταυτόχρονα κορόιδευαν τον κόσμο μ’ αυτή την υποκριτική, τη fake παραίτηση του υπουργού των Τεμπών, του κ. Καραμανλή, που τώρα είναι υποψήφιος στις Σέρρες! Γιατί θέλει  κι αυτός να ξεπλυθεί στην κολυμπήθρα του Σιλωάμ. 

Είναι πια ολοφάνερο: βλέπουν την ψήφο του ελληνικού λαού ως ξέπλυμα για τα ατοπήματά τους και δεν νοιάζονται για τα πραγματικά προβλήματα. Δεν νοιάζονται ακόμα και για το πένθος των ανθρώπων, για τη βαθιά τους θλίψη. Όσοι όμως νοιαζόμαστε, και είμαστε πάρα πολλοί, δεν πρόκειται ούτε να ξεχάσουμε αυτό το έγκλημα ούτε να εφησυχάσουμε. Γιατί μας κυνηγάει η ηθική υποχρέωση της δικαίωσης των θυμάτων και των οικογενειών τους, όσο αυτό είναι δυνατό. Και κυρίως, για να μην υπάρξει ποτέ ξανά μια τραγωδία παρόμοια με αυτή.Γι' αυτό λοιπόν, από δω, από τη Λάρισα, τον τόπο του τραγικού αυτού δυστυχήματος, θα το ξαναπώ: δεν θα ξεχάσουμε. Δεν έχουμε δικαίωμα να ξεχάσουμε. Κανένας και τίποτα δε θα ξεχαστεί. Και το μαχαίρι θα φτάσει στο κόκαλο.  Πολίτες της Λάρισας, οι ένοχες πολιτικές αποτυπώνονται δυστυχώς στις ζωές των αθώων ανθρώπων, στις ζωές των πολλών. Και μιας και η «Ενημέρωση 108» που προβιβάστηκε εσχάτως και έγινε 107, όχι γιατί κάναμε εμείς κανένα άλμα καλύτερο, αλλά γιατί κάποια τριτοκοσμική χώρα ανέβηκε, η «Ενημέρωση 107» λοιπόν δεν μας δίνει τη δυνατότητα να γνωρίζουμε, να μαθαίνουν οι πολίτες τα κατορθώματα αυτής της κυβέρνησης.

Ευτυχώς όμως υπάρχουν διεθνείς Οργανισμοί, όπως ο Οργανισμός Οικονομικής Συνεργασίας και Ανάπτυξης, ο ΟΟΣΑ. Τι απέδειξε ο ΟΟΣΑ τις προηγούμενες μέρες μέσα από τις έρευνές του; Τι διαπίστωσε; Διαπίστωσε ότι η Ελλάδα του κ. Μητσοτάκη είναι η μόνη χώρα της Ευρώπης στην οποία αυτά τα χρόνια μειώθηκε δραματικά το εισόδημα των πολιτών. Διαπίστωσε ότι  η Ελλάδα του κ. Μητσοτάκη –ο ΟΟΣΑ τα είπε αυτά- την τριετία 2019-2021, ήταν η μόνη ευρωπαϊκή χώρα που είχε ονομαστική μείωση του μέσου μισθού. Και διαπίστωσε επίσης ότι η Ελλάδα του κ. Μητσοτάκη ήταν μια από τις τρεις μόνο χώρες της Ευρώπης που και μέσα στο 2022 είχε ονομαστική  μείωση του μέσου  πραγματικού μισθού. Βγήκε ο κ. Μητσοτάκης την επόμενη μέρα και είπε «διαψεύδω τον ΟΟΣΑ». Δεν έχει κανένα πρόβλημα! 

Διαψεύδει ακόμα και τον ΟΟΣΑ! Ύστερα μιλά για κοστολογήσεις προγραμμάτων. Αυτοί οι οποίοι κάνουν κοστολόγηση στα πρωινάδικα, στον κ. Αυτιά και στον συμπαθή κ. Πορτοσάλτε, εκεί κάνουν τις κοστολογήσεις τους. Τι άλλο μας είπε ο ΟΟΣΑ, όμως: Ότι οι μισοί Έλληνες χρωστάνε στις τράπεζες, στο Δημόσιο, στα Ασφαλιστικά Ταμεία. 4.200.000 Έλληνες έχουν  μη εξυπηρετούμενες οφειλές. Τι άλλο γνωρίζουμε από τα στοιχεία  αξιόπιστων ευρωπαϊκών ή διεθνών Οργανισμών, από την Eurostat; Ότι το ιδιωτικό χρέος αυξήθηκε στην τετραετία Μητσοτάκη κατά 40 δισεκατομμύρια ευρώ. Και ότι το δημόσιο χρέος αυξήθηκε κατά 50 δισεκατομμύρια ευρώ. 

Με δυο λόγια, φίλες και φίλοι, ο ΣΥΡΙΖΑ έκανε μια τιτάνια προσπάθεια να βγάλει τη χώρα από την κρίση. Να ρυθμίσει, και ρύθμισε το δημόσιο χρέος. Άφησε 37 δισεκατομμύρια στα δημόσια ταμεία. Ήμασταν η μόνη κυβέρνηση που δεν μπορούσε να ισχυριστεί η επόμενη, στην οποία παραδώσαμε, ότι παραδώσαμε χάος. Είχαμε την υποχρέωση να μαζέψουμε, με θυσίες και δυσκολίες, 40 δισεκατομμύρια για να βγάλουμε τη χώρα από την κρίση και από τη χρεοκοπία. Και ο κ. Μητσοτάκης είχε την ευχέρεια να δαπανήσει 60. Και σας ρωτώ: Αν εμείς αντί να έχουμε την υποχρέωση να μαζέψουμε 40, είχαμε την ευχέρεια να δαπανήσουμε, αυτή θα ήταν η εικόνα της χώρας σήμερα; Αυτή θα ήταν η χώρα των δημόσιων νοσοκομείων; Αυτή θα ήταν η εικόνα των δημόσιων Πανεπιστημίων; Αυτή θα ήταν η εικόνα του κοινωνικού κράτους; Θα αφήναμε εμείς τους πολίτες σήμερα χωρίς στον ήλιο μοίρα, αν είχαμε αυτή την ευχέρεια που είχε ο κ. Μητσοτάκης; Ο κ. Μητσοτάκης, όμως, δαπάνησε αυτά τα λεφτά σε «ημέτερους», σε απευθείας αναθέσεις, κλειστούς διαγωνισμούς και σε επιδοτήσεις στην αισχροκέρδεια. Και, δυστυχώς, τίποτα σχεδόν δεν έμεινε για να δημιουργήσει ανάχωμα απέναντι στη μεγάλη αυτή κρίση, για τη μεσαία τάξη και τους αδύναμους. 

Η μεσαία τάξη έφτασε, πολίτες της Λάρισας, να επιβιώνει με κουπόνια, από εκεί που θα στηριζόταν, θα ανέβαινε το εισόδημά της, θα έβρισκε καλύτερες δουλειές. Κουπόνια για το κάθε τι. Κουπόνια για το σούπερ μάρκετ, για τα βενζινάδικα, κουπόνια για την ενέργεια, για να πληρωθεί το ρεύμα. Και τα καλάθια... Έχετε κέφια βλέπω σήμερα! Πράγματι, οι νέες και οι νέοι, θα πουν, «καλύτερα να πιούμε σφηνάκι και όχι να ανοίξουμε μπουκάλι στην παραλία, παρά να ψηφίσουμε τον κ. Μητσοτάκη, ο οποίος μας υποτιμά, ο οποίος μας περιφρονεί»! Διότι είναι πράγματι περιφρονητικό ο πρωθυπουργός που στοχοποίησε τους νέους ανθρώπους, ο πρωθυπουργός που έβαλε φραγμούς στην πρόσβασή τους στην Τριτοβάθμια Εκπαίδευση με την ελάχιστη βάση εισαγωγής, ο πρωθυπουργός που δημιούργησε μια εργασιακή ζούγκλα στην αγορά εργασίας, με απλήρωτες υπερωρίες. 

Ο πρωθυπουργός που δεν δίνει δεκάρα για το πώς θα αντιμετωπιστεί η στεγαστική κρίση, που οι νέες και οι νέοι σήμερα δεν έχουν τη δυνατότητα να ζήσουν τα όνειρά τους, μένουν μέχρι τα 35 τους χρόνια στο πατρικό σπίτι.
 
Ο πρωθυπουργός που δεν δίνει δεκάρα για το αν τα  παιδιά των φτωχών οικογενειών δεν θα έχουν τη δυνατότητα μιας στοιχειώδους εκπαιδευτικής πορείας. 

Ο πρωθυπουργός που δεν δίνει δεκάρα για το αν σήμερα τα νέα παιδιά σκέφτονται να φύγουν από τη χώρα για να βρουν μια προοπτική με αξιοπρέπεια σε κάποια άλλη ευρωπαϊκή χώρα.Τι κάνει για τις εκλογές; Τους τάζει 150 ευρώ όταν θα γίνουν 18, δέκα μέρες πριν από την κάλπη. Ε, λοιπόν, αυτός ο πρωθυπουργός θα τιμωρηθεί στην κάλπη από τις νέες και τους νέους! 

Πολίτες της Λάρισας, θέλω να πω και δυο λόγια με την ευκαιρία της παρουσίας μου εδώ για τον κόσμο της παραγωγής. Να πω και δυο λόγια για τους αγρότες, τους κτηνοτρόφους, τους ανθρώπους της παραγωγής που και αυτοί περνάνε πολύ δύσκολε στιγμές, πολύ δύσκολες ώρες  την περίοδο της κρίσης. Πολύ δύσκολες ώρες αυτά τα τέσσερα χρόνια. Και να πω ότι, αν δεν κάνω λάθος -βέβαια δεν βοήθησαν και οι ερωτήσεις και οι παράλληλοι μονόλογοι-, κανένας άλλος δεν τους θυμήθηκε χτες, πέραν του ότι εγώ στο τέλος μίλησα στο ελεύθερο τρίλεπτο για την αγωνία χιλιάδων αγροτών και κτηνοτρόφων για το αν θα μείνουν στον τόπο τους να συνεχίσουν αν παράγουν. Διότι με αυτή την τρομακτική αύξηση του ενεργειακού κόστους, αυτή είναι η μεγάλη αγωνία του αγροτικού και κτηνοτροφικού κόσμου σήμερα. Θέλω λοιπόν να πω δυο λόγια, διότι οι έγκαιρες και σωστές πληρωμές των αγροτών που καταφέραμε στην κυβέρνηση ΣΥΡΙΖΑ, κάτι αυτονόητο -αλλά στη χώρα αυτή δεν είναι αυτονόητα τα αυτονόητα-, οι έγκαιρες πληρωμές αποτελούν ήδη παρελθόν. Αυτές τις μέρες, οι αγρότες, θα έπρεπε να τελειώνουν τις αιτήσεις του 2023, για να λάβουν τις ετήσιες ενισχύσεις. Όμως δεν έχουν καν αρχίσει. Αυτή είναι η αριστεία της κυβέρνησης της Νέας Δημοκρατίας. 

Θέλετε κι άλλο παράδειγμα αριστείας; Το δεύτερο παράδειγμα αριστείας έχει να κάνει με τους ανθρώπους που συνάντησα έξω απ’ αυτό το στάδιο λίγο πριν μπω μέσα. Και είναι οι εκπρόσωποι από το χωριό Δαμάσι που τρία χρόνια πριν χτυπήθηκε από τον σεισμό, αλλά 130 άτομα μένουν ακόμα σε κοντέινερς και σε 64 οικίσκους. Αυτή είναι η αριστεία της κυβέρνησης Μητσοτάκη, τρία χρόνια μετά. Τι να έγινε άραγε εκείνος ο καβαλάρης που ήρθε και συνάντησε τον πρωθυπουργό μας; Τι να έγινε άραγε; Άραγε αυτός μένει σε κοντέινερ ή μένει σε κανονικό σπίτι; Θέλω λοιπόν να δεσμευτώ απέναντι σ’  αυτούς τους ανθρώπους ότι θα είναι έγνοια μας η αποκατάστασή τους. Και στο σχέδιό μας συμπεριλαμβάνονται μια σειρά από παρεμβάσεις που θα στηρίξουν τους ανθρώπους της παραγωγής, τους αγρότες, τους κτηνοτρόφους. Αλλά δεν θα ξεχάσουμε και τους ανθρώπους που έχουν πληγεί. Εμείς δεν θα δώσουμε υποσχέσεις αόριστες, αλλά θα προσπαθήσουμε άμεσα, το γρηγορότερο δυνατό, να δημιουργήσουμε εκείνες τις προϋποθέσεις που θα τους κάνουν να ζουν σαν κανονικοί άνθρωποι στον τόπο τους. 

Θέλω λοιπόν με την ευκαιρία της παρουσίας μου στη Λάρισα, να πω δυο λόγια για το τι προβλέπει το πρόγραμμά μας για τους ανθρώπους της παραγωγής. Τις πρώτες 50 μέρες, αποσυνδέουμε την τιμή της χονδρεμπορικής ρεύματος από τη χρηματιστηριακή τιμή του φυσικού αερίου,  και θεσπίζουμε ανώτατο συντελεστή κέρδους στην παραγωγή ενέργειας. Θεσπίζουμε ανώτατο όριο τιμής στη λιανική για την ηλεκτρική ενέργεια ανά μεγαβατώρα. Με αυτό τον τρόπο, μειώνουμε ουσιαστικά την τιμή του ρεύματος και ταυτόχρονα θεσπίζουμε πλαφόν στην τιμή του αγροτικού και του κτηνοτροφικού ρεύματος ώστε να σταματήσουν οι αγρότες και οι κτηνοτρόφοι να παίρνουν λογαριασμούς δεκαπλάσιους απ’ αυτούς που έπαιρναν τα προηγούμενα χρόνια, που έχουν να κάνουν με το ενεργειακό τους κόστος. Μειώνουμε τον Ειδικό Φόρο στα καύσιμα, στο πετρέλαιο κίνησης, στο πετρέλαιο θέρμανσης, στη βενζίνη, στο φυσικό αέριο, στο χαμηλότερο συντελεστή της Ευρωπαϊκής Ένωσης και καταργούμε την καταβολή του Ειδικού Φόρου Κατανάλωσης στο αγροτικό πετρέλαιο. Ο αγρότης και ο κτηνοτρόφος θα πληρώνουν  στην αντλία λιγότερα, διότι στην αντλία δεν θα  πληρώνει πια τον Ειδικό Φόρο Κατανάλωσης.Μειώνουμε επίσης τον ΦΠΑ στα τρόφιμα στο 6%. Σε βάθος τετραετίας, αξιοποιούμε τα διαθέσιμα κονδύλια  του Ταμείου Ανάκαμψης και Ανθεκτικότητας για την ολοκλήρωση περιφερειακών και τοπικών υποδομών, και για τη στήριξη της αγροτικής παραγωγής. Επιδοτούμε την αγορά ζωοτροφών για τους κτηνοτρόφους όλων των ζωικών ειδών. Επιδοτούμε την αγορά λιπασμάτων για τους αγρότες. Χορηγούμε μικροπιστώσεις ως 25.000 ευρώ, με την εγγύηση του Ταμείου Εγγυήσεων Αγροτικής Ανάπτυξης, χρηματοδοτούμενο από το πρόγραμμα Αγροτικής Ανάπτυξης. Καταργούμε, τέλος, το τέλος επιτηδεύματος, ένα άδικο φορολογικό βάρος, που επιβαρύνει οριζόντια επαγγελματίες και επιχειρήσεις, και ρυθμίζουμε τα αγροτικά χρέη με τον ίδιο τρόπο που ρυθμίζουμε και τα χρέη για πρώτη κατοικία και επαγγελματική στέγη. Με τον ίδιο τρόπο, ρυθμίζουμε και τα χρέη για την αγροτική γη. Με άμεση άρση των κατασχέσεων, με διαγραφή τόκων, και μακροχρόνια ρύθμιση αποπληρωμών, των δανείων της πρώην Αγροτικής Τράπεζας. Τέλος, αλλάζουμε τον κανονισμό του ΕΛΓΑ, κάτι που είχαμε ξεκινήσει από τα χρόνια της διακυβέρνησής μας, ώστε να διατηρηθεί ο δημόσιος και αλληλέγγυος χαρακτήρας του. Αλλά ταυτόχρονα να καταστεί κοινωνικά δίκαιος και πραγματικά αρωγός στο εισόδημα του παραγωγού με θεσμοθέτηση της προκαταβολής αποζημιώσεων. Και θεσμοθετούμε τη διμερή ισόποση χρηματοδότηση του ΕΛΓΑ, τόσο από τους παραγωγούς όσο και από το Ελληνικό Δημόσιο. 

Φίλες και φίλοι, πριν από λίγες μέρες, γνωρίζετε ότι δώσαμε στη δημοσιότητα το πρόγραμμά μας, δώσαμε στη δημοσιότητα το “Συμβόλαιο Αλλαγής”. Έτσι το ονομάσαμε, ένα Συμβόλαιο Αλλαγής με 11 άρθρα, που διαπερνά και τα 11, θα έλεγα, μια κόκκινη γραμμή. Ποια είναι αυτή η γραμμή; Η γραμμή της δικαιοσύνης. Τι προβλέπει το πρόγραμμά μας, το Συμβόλαιο Αλλαγής: Θα το πω επιγραμματικά, για να μείνει σε όλους όσοι βρίσκεστε σ’ αυτό το στάδιο και να έχετε τη δυνατότητα πολύ εύκολα να το μεταφέρετε σε όλους τους πολίτες που θα συναντήσετε. Αυτό το Συμβόλαιο Αλλαγής, σημαίνει 4 πράγματα: Αύξηση μισθών, μείωση τιμών, ρύθμιση χρεών και ένα δίκαιο αποτελεσματικό κράτος. Ο ελληνικός λαός χρειάζεται μια κυβέρνηση που θα νοιάζεται για τον απλό πολίτη. Χρειάζεται μια κυβέρνηση που να νοιάζεται για τον αγρότη, τον μικρομεσαίο, τον εργαζόμενο, τον φοιτητή, όλους εκείνους που αισθάνονται μη προνομιούχοι, μη ευνοούμενοι.Δεν χρειάζεται μια κυβέρνηση που θα νοιάζεται μόνο για τους ισχυρούς. Γι' αυτό λοιπόν και πιστεύουμε βαθιά ότι το σύνθημά μας, «Δικαιοσύνη παντού», είναι ένα σύνθημα που μπορεί να αγγίξει την ψυχή της συντριπτικής πλειοψηφίας των Ελλήνων πολιτών. Και ότι το δεύτερο σύνθημά μας, το σύνθημα «Αλλαγή», δεν είναι απλά ένα κομματικό σύνθημα. Η αλλαγή είναι και πάλη, κοινωνική, πολιτική και εθνική ανάγκη. Στις εκλογές που έρχονται, ο λαός μας θα κληθεί να απαντήσει σ’ ένα κρίσιμο δίλημμα. Το κρίσιμο δίλημμα είναι: Μητσοτάκης ξανά ή αλλαγή; Μητσοτάκης ξανά ή δικαιοσύνη; Μητσοτάκης ξανά ή ΣΥΡΙΖΑ-Προοδευτική Συμμαχία; Είμαι βέβαιος ότι στο δίλημμα αυτό, η μεγάλη πλειοψηφία θα απαντήσει και θα ψηφίσει ΣΥΡΙΖΑ-Προοδευτική Συμμαχία. Ο ΣΥΡΙΖΑ λοιπόν έχει χαράξει έναν οδικό χάρτη, ας το πω έτσι, τη διαδρομή προς τη δικαιοσύνη, βήμα βήμα. Αυτό είναι το πρόγραμμά μας. Αυτό είναι το Συμβόλαιο Αλλαγής. Επειδή έχουν τρομάξει, βγαίνουν αυτές τις μέρες στα ΜΜΕ και λένε διάφορα ψέματα.

Όταν παρουσιάσαμε τον βασικό κορμό του προγράμματός μας, δώσαμε αναλυτική κοστολόγηση. Μας είπε τότε ο κ. Σταϊκούρας ότι όχι, δεν κοστίζει 5,5 δισ., διότι πώς θα αποδεχόταν ότι μπορεί να αλλάξει η ζωή των ανθρώπων με 5,5 δισ., όταν αυτοί δίνουν 10 σε απευθείας αναθέσεις και κλειστούς διαγωνισμούς. Κοστολόγησαν τότε λοιπόν το πρόγραμμά μας στα 24 δισ. Όταν τα πράγματα άρχισαν να ζορίζουν, άρχισε να ανεβαίνει η κοστολόγηση, πήγε στα 45. Προχθές, την έφτασαν στα 80. Φοβάμαι ότι μέχρι τις εκλογές μπορεί να την πάνε στα 180. Όσο και να πάνε την κοστολόγηση του προγράμματός μας, εμείς ένα έχουμε να τους πούμε: Ότι το πρόγραμμα το δικό μας θα κοστίσει πράγματα σε κάποιους, θα κοστίσει στα funds, που θα χάσουν τη δυνατότητα να πάρουν κοψοχρονιά τα σπίτια των ανθρώπων. Θα κοστίσει στις ενεργειακές εταιρείες που έχουν αισχροκέρδεια όλο αυτό το διάστημα. Θα κοστίσει ενδεχομένως και στις τράπεζες, που δεν θα μοιράσουν κέρδη. Θα κοστίσει σε αυτούς που  έχουν ρεκόρ κερδοφορίας. Θα ωφελήσει, όμως, δεν θα κοστίζει, στη μεγάλη, στη συντριπτική πλειοψηφία της ελληνικής κοινωνίας. Θέλω επίσης, μιας και μιλάμε για κόστη, να αναρωτηθώ: Αλήθεια, το πρόγραμμα της Νέας Δημοκρατίας πόσο κοστίζει; Η κυβερνητική της πολιτική πόσο έχει κοστίσει; Πόσο κοστίζει στην Ελλάδα, στους Έλληνες και στις Ελληνίδες το γεγονός ότι έχουν εγκαταλείψει τα δημόσια νοσοκομεία; Πόσο κοστίζει στα νέα παιδιά να δουλεύουν απλήρωτες υπερωρίες; Πόσο κοστίζει η αισχροκέρδεια, την οποία πριμοδοτεί ο κ. Μητσοτάκης και τα νοικοκυριά να μην έχουν να ζήσουν μετά την τρίτη εβδομάδα του μήνα; Το κόστος του κ. Μητσοτάκη στον ελληνικό λαό είναι τελικά ανυπολόγιστο. Διότι μέσα σ’ αυτό το κόστος, πρέπει να συνυπολογίσουμε και το κόστος της ανθρώπινης ζωής, το υψηλό τίμημα από πληρώσαμε.Απαντάμε λοιπόν μια και καλή: Δεν θα δεχθούμε υποδείξεις για το αν θα βρούμε τα λεφτά να δώσουμε 2.000 μισθό στον πρωτοδιοριζόμενο γιατρό, από σας που δίνετε δισεκατομμύρια για να πριμοδοτείτε την αισχροκέρδεια! Δε θα δεχθούμε  υποδείξεις για το αν θα επαναφέρουμε τη 13η σύνταξη στους συνταξιούχους, που εσείς κόψατε και εμείς τη δώσαμε την περίοδο των μνημονίων, από εσάς που πριμοδοτείτε όλα αυτά τα χρόνια τις μεγάλες επιχειρήσεις! Δεν θα δεχθούμε υποδείξεις για το αν θα δώσουμε, μετά από 14 ολόκληρα χρόνια, αύξηση στους δημοσίους υπαλλήλους, σε εσάς που δίνετε 10 δισεκατομμύρια επιδοτήσεις στην αισχροκέρδεια. 

Θέλω όμως, πολίτες της Λάρισας, να σας πω, ότι εκτός από τα 11 άρθρα του Συμβολαίου Αλλαγής, το οποίο απευθύνουμε σε όλους τους δημοκρατικούς πολίτες, αλλά το καταθέσαμε να το έχουν υπ' όψιν τους και τα προοδευτικά κόμματα -όσα αυτοαποκαλούνται προοδευτικά, να το έχουν υπ' όψιν τους. Διότι, κοιτάξτε, ωραία η απλή αναλογική, αλλά δεν γίνεται να έχεις μόνο το όφελος της απλής αναλογικής, πρέπει να έχεις και μια στοιχειώδη σχέση με την ευθύνη για το πώς θα κυβερνηθεί αυτή η χώρα την επόμενη μέρα. Και πρέπει κάποια στιγμή να απαντήσουν. Θα μας παραπέμψουν ξανά στο αλήστου μνήμης «τι Πλαστήρας, τι Παπάγος»; Αυτοί οι οποίοι μας λένε ότι είναι και αποκλειστικοί κληρονόμοι της παρακαταθήκης του Ανδρέα Παπανδρέου, θα συνεχίσουν αυτό το ανιστόρητο διμέτωπο; Για μας, ένα είναι το μέτωπο. Έχουμε μέτωπο μονάχα με τη χειρότερη κυβέρνηση της Δεξιάς που κυβέρνησε από τη Μεταπολίτευση και μετά στον τόπο/ Στις προοδευτικές δυνάμεις, δίνουμε το χέρι της συνεργασίας, δεν έχουμε μέτωπο. Απευθύνουμε λοιπόν αυτό το πρόγραμμα των 11 σημείων και τους λέμε: Πείτε μας τις δικές μας απόψεις, συμφωνείτε ή διαφωνείτε; Πείτε μας τι άλλο προσθέτετε σ’ αυτό το πρόγραμμα. Αν προϋπόθεση είναι να δρομολογήσουμε τις διαδικασίες ώστε να υπάρξει δικαιοσύνη και δικαίωση για το μέγα σκάνδαλο των υποκλοπών; Ναι, αποδεχόμαστε, αν είναι αυτή η προϋπόθεσή σας και δεσμευόμαστε μαζί σας, να το βάλουμε ως 12ο σημείο. Δεν μπορεί όμως να λέτε ότι δε σας αφορά πώς θα κυβερνηθεί η χώρα την επόμενη μέρα. Δεν μπορεί να λέτε στον εργαζόμενο, στον άνεργο, στο φοιτητή, στον αγρότη, ότι δεν σας αφορά αν θα είναι κυβέρνηση ο κ. Μητσοτάκης ή μια προοδευτική κυβέρνηση με κορμό τον ΣΥΡΙΖΑ για να δώσει ελπίδα και προοπτική στα όνειρα των νέων ανθρώπων, στη ζωή της μεσαίας τάξης και των αδύναμων. 

Κι επειδή χτες άκουσα  και από τον συμπαθή Γραμματέα του Κομμουνιστικού Κόμματος, ο οποίος εσχάτως -χτες εμφανίστηκε ως τσομπάνης, που εμείς ξυνόμαστε στη γκλίτσα του-, θέλω να του  πω, να γνωρίζει  ένα πράγμα: Οι προοδευτικοί πολίτες, οι Αριστεροί πολίτες, οι κομμουνιστές, δεν είναι πρόβατα. Και κατανοούν ότι το μεγάλο το κρίσιμο δίλημμα της κάλπης στις 21 του Μάη είναι αν την επόμενη μέρα θα έχουμε μια κυβέρνηση που θα στηρίξει τον εργαζόμενο, που θα αποκαταστήσει την εργασιακή νομιμότητα, που θα ξανά-ιδρύσει το Σώμα Επιθεώρησης Εργασίας, που θα καταργήσει τις απλήρωτες υπερωρίες και θα επαναφέρει το οκτάωρο, τις συλλογικές διαπραγματεύσεις. Δεν μπορεί να μη μας  απασχολεί το γεγονός ότι βλέπουμε να ζούμε αυτή την τρομοκρατία που είδαμε με τον εργοδότη δίπλα στον υπουργό της Αναπτύξεως, να τρομοκρατεί τους εργαζόμενους ότι αν δεν ψηφίσουν Νέα Δημοκρατία και ψηφίσουν ΣΥΡΙΖΑ, θα τους απολύσει. Αυτή είναι η εικόνα σήμερα στην αγορά εργασίας. Και δεν μπορεί να υπάρχει κανένας προοδευτικός, κανένας δημοκρατικός, κανένας Αριστερός πολίτης που να μην καταλαβαίνει αυτό το μεγάλο διακύβευμα, το διακύβευμα της κάλπης. 

Θέλω λοιπόν να σας πω ότι εμείς, πέρα από τα 11 σημεία, έχουμε ήδη ετοιμάσει -γιατί ξέρετε, η δικαιοσύνη πρέπει σε κάποιες περιπτώσεις να μην καθυστερεί-, έχουμε ήδη ετοιμάσει μια πράξη νομοθετικού περιεχομένου, η οποία θα υπογραφεί άμεσα με τον σχηματισμό της προοδευτικής κυβέρνησης. Μια πράξη νομοθετικού περιεχομένου πριν οι βουλευτές μπουν στη Βουλή για να ξεκινήσουν οι διαδικασίες της ψήφισης νομοσχεδίων. Ξέρετε τι εμπεριέχει αυτή η πράξη; Τρία πράγματα. Πρώτον, την αναστολή όλων των πλειστηριασμών πρώτης κατοικίας μέχρι να νομοθετηθεί το Σχέδιο Ολοκληρωμένης Προστασίας της ιδιοκτησίας από τα χρέη. 

Δεύτερον, περιλαμβάνει τη μείωση του ΦΠΑ στα τρόφιμα, σε όλα τα τρόφιμα, στον κατώτερο συντελεστή, στο 6%, και μηδενικό συντελεστή ΦΠΑ για τα τρόφιμα της κατανάλωσης εκείνης που είναι αναγκαία για τους πολίτες, όπως ψωμί, βρεφικές τροφές. Θα έχουμε  0% ΦΠΑ γι' αυτά τα τρόφιμα. Τη  μείωση του Ειδικού Φόρου Κατανάλωσης στα καύσιμα. 

Και το τρίτο άρθρο, θα εμπεριέχει μια δέσμευσή  μας, την οποία θα κάνουμε πράξη και αφορά χιλιάδες μαθητές και μαθήτριες, που τούτη την ώρα δίνουν το δικό τους αγώνα,  για τις πανελλαδικές εξετάσεις. Θα καταργήσουμε την Ελάχιστη Βάση Εισαγωγής για να σταματήσουν να υψώνονται τείχη στην πρόσβαση των νέων ανθρώπων στα πανεπιστήμια. 

Ένας συμπολίτης μας εδώ, άτομο με αναπηρία, μου επεσήμανε ότι έχει εγκαταλείψει αυτή η κυβέρνηση τα άτομα με αναπηρία. Ένα από τα 11 σημεία  του Συμβολαίου Αλλαγής που καταθέσαμε στην κρίση του ελληνικού λαού, είναι η ουσιαστική ενίσχυση των ατόμων με αναπηρία. Είναι η προσβασιμότητα, είναι η αύξηση του επιδόματος αναπηρίας κατά 20% και η διεύρυνση των κριτηρίων. Είναι η αποκατάσταση, αν θέλετε, του πολιτισμού μας. Δε γίνεται τα δημόσια κτίρια να μην έχουν πρόσβαση. Οι δρόμοι μας, να μην έχουν πρόσβαση. Εσείς είστε τυχεροί, γιατί έχετε έναν δήμαρχο που νοιάζεται. Είστε τυχεροί. Αλλά δεν είναι όλοι τυχεροί. 

Θέλω, λοιπόν, να κλείσω αυτή τη μεγάλη, σημαντική για τη Λάρισα, για τη Θεσσαλία, για τον αγώνα μας, συγκέντρωση, λέγοντάς σας δυο λόγια για το νόημα της ψήφου. Είναι η πρώτη φορά που θα ψηφίσουμε με απλή αναλογική. Αυτό όμως δεν σημαίνει ότι θα ψηφίσουμε χαλαρά, θα ψηφίσουμε χωρίς να έχουμε κριτήριο τι θα ξημερώσει. Η απλή αναλογική έχει ένα χαρακτηριστικό: Την ισοτιμία της ψήφου. Αλλά τι σημαίνει αυτό; Ό,τι ψηφίσεις βγαίνει. Και είναι προφανές, ότι η απλή αναλογική, παρά τα όλα όσα λένε, είναι ένα εκλογικό σύστημα το οποίο μπορεί και πρέπει, θα πω εγώ, να δώσει κυβέρνηση την επόμενη μέρα. Κυβέρνηση συνεργασίας, ναι, πάνω σε μια προγραμματική βάση. Καθώς δείχνουν όλα, όπως δείχνουν όλες οι μετρήσεις, όλες οι εκτιμήσεις, το 1ο με το 3ο κόμμα θα είναι σε θέση να φτιάξει κυβέρνηση την επόμενη των εκλογών. Γι' αυτό και είναι κρίσιμο ποιο θα είναι το πρώτο κόμμα. Αν είναι πρώτο το κόμμα της Νέας Δημοκρατίας -προσέξτε, μην ακούτε τι σας λέει ο κ. Μητσοτάκης ότι δήθεν θα πάει σε επαναληπτικές εκλογές. Ποιος θα ρισκάρει δεύτερη εκλογή; Δεν θα ρισκάρει. Και με μισή μονάδα να είναι μπροστά, θα κάνει το παν για να φτιάξει κυβέρνηση. Κυβέρνηση «κουρελού»; Ναι. Πώς το είπε; Ένα κόμμα, πολλά χρώματα. Τι εννοεί; Εννοεί πιέσεις και εκβιασμούς, εννοεί ακόμα και αποστασίες. Το ξέρουν το σχέδιο, το είχαν ξανακάνει στο παρελθόν. Μην έχετε καμία αμφιβολία, θα φτιάξουν κυβέρνηση. Αν ο ΣΥΡΙΖΑ είναι πρώτο κόμμα, θα ανοίξει ο δρόμος να φτιάξουμε μια άλλη κυβέρνηση. μια κυβέρνηση που θα νοιάζεται για τον λαό. Μια κυβέρνηση προοδευτικής συνεργασίας. Μια κυβέρνηση που θα φέρει την αλλαγή στη ζωή μας.Γι' αυτό λοιπόν απευθυνόμαστε σε όλους τους πολίτες και τους λέμε: Ναι, ψηφίζουμε με απλή αναλογική αλλά ταυτόχρονα ψηφίζουμε και με απλή λογική. Κι έχει σημασία ποιο κόμμα θα είναι πρώτο σ’ αυτές τις εκλογές. Απευθυνόμαστε επίσης σε όλους εκείνους τους νέους ανθρώπους, τους λέμε ένα πράγματα. Είναι 450.000 οι νέοι από 17 μέχρι 21 που ψηφίζουν για πρώτη φορά σ’ αυτές τις εκλογές. Και τους λέμε ένα πράγμα: Μην αφήσετε ένα σημαντικό όπλο που έχετε ανεκμετάλλευτο. Πηγαίνετε στην κάλπη. Πηγαίνετε να ψηφίσετε. Απλά πηγαίνετε. Και αν πάτε όλοι, θα είναι σίγουρα παρελθόν η Νέα Δημοκρατία του κ. Μητσοτάκη. 

Θέλω να απευθυνθώ όμως και σ’ εκείνους που δεν συμφωνούν μαζί μας και θέλουν να ψηφίσουν με τη λογική της διαμαρτυρίας. Θέλουν, λέει, να τιμωρήσουν αυτή την κυβέρνηση γιατί τους έχει κάνει δύσκολη τη ζωή, γιατί συμφωνούν μαζί μας στο ότι είναι μια κυβέρνηση που διεύρυνε τις ανισότητες και την αδικία, αλλά διαφωνούν σε κάποια πράγματα μαζί μας και λένε «πώς θα τιμωρήσουμε την κυβέρνηση; Ψηφίζοντας ένα οποιοδήποτε κόμμα». Εμείς τους απαντάμε: Το μόνο που μπορεί  πραγματικά να τιμωρήσει αυτό το καθεστώς που μας κυβερνά, είναι αν ηττηθεί αυτό το καθεστώς που μας κυβερνά. Και ο μόνος τρόπος για να ηττηθεί αυτό το καθεστώς που μας κυβερνά, είναι να ηττηθεί η Νέα Δημοκρατία. Και ο μόνος τρόπος να ηττηθεί ή Νέα Δημοκρατία, είναι να κερδίσει ο ΣΥΡΙΖΑ. Άρα, η πιο σκληρή, η πιο τιμωρητική ψήφος, η πιο σκληρή ψήφος διαμαρτυρίας για όσα ζήσαμε αυτά τα 4 χρόνια,  είναι η ψήφος στον ΣΥΡΙΖΑ-Προοδευτική Συμμαχία. Είναι η ψήφος που θα μας δώσει καθαρή πρωτιά το βράδυ της επόμενης Κυριακής. Για να μπορέσουμε αυτό το βράδυ να πανηγυρίζουμε τη μεγάλη νίκη του ελληνικού λαού και να βγουν στους δρόμους  οι δημοκρατικοί πολίτες και να πανηγυρίσουν το βράδυ της 21ης του Μάη. Όχι τα καρτέλ! Όχι οι ισχυροί! Όχι τα συμφέροντα! Για να μπορεί να χαμογελάσει το χειλάκι των ανθρώπων του μόχθου και της εργασίας, των  νέων ανθρώπων! Γι' αυτό λοιπόν σας καλώ, όλες και όλους, να δώσουμε αυτή τη μάχη αυτές τις 10 μέρες. Σπίτι το σπίτι, χωριό το χωριό, να πείσουμε για τη μεγάλη αξία που έχει το βράδυ της 21ης να νικήσει ο λαός, να νικήσει η δημοκρατία και να ξαναφέρουμε στον τόπο μας τη δικαιοσύνη. Τη δικαιοσύνη για όλους, τη δικαιοσύνη παντού. Σας ευχαριστώ θερμά, μέσα από τα βάθη της καρδιάς μου γι' αυτή την πολύ μεγάλη συγκέντρωση σήμερα στη Λάρισα, που δίνει το μήνυμα της νίκης! Θα είμαστε πρώτοι στη Λάρισα, θα είμαστε πρώτοι στη χώρα. Να είστε καλά! Πάμε με φόρα! Γεια σας! 
