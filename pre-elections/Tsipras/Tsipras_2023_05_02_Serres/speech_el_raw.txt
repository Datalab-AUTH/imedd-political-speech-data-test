Πολίτες των Σερρών, ευχαριστώ για αυτή τη θερμή υποδοχή. Σήμερα εδώ στις Σέρρες αποδεικνύουμε ότι δεν υπάρχουν απόρθητα κάστρα. Σήμερα εδώ στις Σέρρες αποδεικνύουμε ότι έφτασε η ώρα της αλλαγής, έφτασε η ώρα να πούμε ως εδώ, ως εδώ με την ακρίβεια, ως εδώ με την απαξίωση, ως εδώ με τη στοχοποίηση, ως εδώ με την αισχροκέρδεια, ως εδώ με την οικογενειοκρατία, ως εδώ με την αδικία. Θέλω να σας ευχαριστήσω για αυτή την υποδοχή και κυρίως να σας ζητήσω να δώσουμε μαζί τις μέρες που απομένουν μέχρι την κάλπη αυτόν τον καλό, τον ωραίο αγώνα. Αυτόν τον αγώνα για να βάλουμε μπροστά τις ανάγκες και τα δικαιώματα, να βάλουμε μπροστά τη ζωή μας, την προοπτική αυτού του τόπου. Είμαι ευτυχής και περήφανος που αυτόν τον αγώνα θα τον δώσω και εγώ προσωπικά εδώ από το νομό Σερρών ως υποψήφιος στο νομό Σερρών. Και είμαι περήφανος και χαρούμενος για αυτό και θέλω να σας εξηγήσω τους 3 + 1 σημαντικούς λόγους που αποφάσισα μία από τις υποψηφιότητες μου να είναι εδώ στις Σέρρες.

Ο πρώτος λόγος είναι ότι πιστεύω βαθιά οτι δεν υπάρχουν Ελλάδες δύο ταχυτήτων. Πιστεύω βαθιά ότι η περιφέρεια αξίζει να έχει ίσα ή και περισσότερα δικαιώματα στην ανάπτυξη αυτού του τόπου.

Ο δεύτερος λόγος έχει να κάνει με το γεγονός ότι δίνω και δίνουμε, παρά το όργιο της παραπληροφόρησης και της προπαγάνδας, ιδιαίτερη σημασία, αξία στη Μακεδονία μας και στους νομούς της και για αυτό επέλεξα τη συμμετοχή μου σε ένα νόμο της Μακεδονίας.

Ο τρίτος λόγος είναι ότι μπορεί οι Σέρρες και ο νομός σας να έχει το όνομα, αλλά δεν του έχει γίνει καμία χάρη 4 χρόνια τώρα. Ίσα-ίσα είναι ένας νομός που έχει απαξιωθεί. Ένας νομός που έχει απαξιωθεί μέσα στην ανεργία, στην ακρίβεια, στην εγκατάλειψη.

Ο τέταρτος λόγος, είπα 3 + 1, είναι διότι πιστεύω ότι είναι άδικο για τους Σερραίους, άδικο για τον Σερραϊκό λαό, να θέλουν κάποιοι ο Σερραϊκός λαός να είναι αυτός που θα ξεπλύνει τη μεγάλη τραγωδία. ένα έγκλημα που δεν πρέπει να ξεχαστεί, την τραγωδία των Τεμπών. Είναι άδικο ο Σερραϊκός λαός και ο νομός σας να μνημονεύεται σε αυτές τις εκλογές σε σχέση με τον Καραμανλή τον Τεμπών. Τιμώ τους συντηρητικούς ψηφοφόρους και τιμώ και την οικογένεια την πολιτική, αυτή που έχει δώσει σημαντικά πράγματα στον τόπο. Όμως η οικογενειοκρατία ορισμένες φορές, και αυτό είναι διδακτικό για κάθε πολίτη ότι κι αν ψηφίζει, η οικογενειοκρατία μπορεί να μας οδηγήσει σε καταστάσεις που δεν είναι μόνο βαθιά συντηρητικές και άδικες, αλλά και επικίνδυνες. Διότι όταν κάποιος με μόνο εφόδιο το επώνυμό του αναλαμβάνει θέσεις ευθύνης και διαχειρίζονται ανθρώπινες ζωές αυτή η συνθήκη της οικογενειοκρατίας μπορεί να καταστεί επικίνδυνη, όχι μόνο βαθιά συντηρητική και άδικη.

Εμείς, λοιπόν, θέλουμε να πούμε στους πολίτες των Σερρών ότι τούτες οι εκλογές, ανεξάρτητα αν είστε και κεντρώοι, συντηρητικοί, προοδευτικοί, δεξιοί, αριστεροί, κεντρώοι, έχετε μία μεγάλη ευθύνη να αναδείξετε ότι ο τόπος σας δεν αξίζει να έχει αυτό το βαρύ στίγμα. Ότι ο τόπος σας μπορεί να δώσει το μήνυμα της αλλαγής, της προοδευτικής κατεύθυνσης. Ότι ο τόπος σας μπορεί να δώσει με τη ψήφο του, οχι τη συγκάλυψη, αλλά τη διέξοδο απο τα μεγάλα προβλήματα που ζούμε. Και είπα πριν οτι μια απο τις αιτίες είναι πως οι Σέρρες έχουν το βαρύ όνομα αλλά δεν τους έγινε καμία χάρη, γιατί τέσσερα χρόνια τώρα είναι βυθισμένες στην εγκατάληψη. 

Τι έκανε ο κ. Καραμανλής, ο υπουργός των Τεμπών, για την περιφέρεια του, για τις Σέρρες, αυτά τα τέσσερα χρόνια; Τι ακριβώς έγινε; Εγώ αυτό που ξέρω είναι ότι η ανεργία στο νομό σας έχει σκαρφαλώσει στο 35%, σύμφωνα με τα στοιχεία του εργατικού κέντρου. Εγώ αυτό που ξέρω είναι ότι η ακρίβεια λεηλατεί το εισόδημα της μεσαίας τάξης, ότι σε λίγο καιρό στις Σέρρες θα υπάρχουν μόνο λίγοι πολύ πλούσιοι και οι περισσότεροι φτωχοί. Δεν θα υπάρχει μεσαία τάξη. Ότι όλοι οι άνθρωποι που ζούνε... Οι έμποροι, οι καταστηματάρχες, οι βιοτέχνες στενάζουν, δεν έχουν τζίρο τα μαγαζιά τους. 

Εγώ ξέρω οτι το γενικό σας νοσοκομείο είχε πρωτιές σε θανάτους κατά τη διάρκεια της πανδημίας και είναι εγκαταλελειμμένο. 160 άτομα γιατροί ο οργανισμός του, και σήμερα είναι με 80 γιατρούς. Είναι αδιανόητο να είναι στο μισό του προβλεπόμενου οργανισμού. Αυτό που ξέρω λοιπόν είναι οτι είναι λιγότεροι σήμερα στο νοσοκομείο σας οι γιατροί, επικουρικοί, μόνιμοι κυρίως αλλά και επικουρικοί, από αυτούς που είχαμε αφήσει εμείς, πριν έρθει η πανδημία. 

Αυτό που ξέρω επίσης για τον νομό σας είναι ότι είναι ένας νομός που έχει πάρα πολύ μεγάλη μετανάστευση ιδίως νέων ανθρώπων που δεν μπορούν να βρουν εδώ δουλειά και φεύγουν. Άρα λοιπόν αυτό που πρέπει όλοι μαζί να κάνουμε για αυτόν τον νόμο είναι να αναδείξουμε ότι δεν γίνεται να έχετε μονάχα το όνομα, ένα βαρύ όνομα, μια βαριά ιστορία. Πρέπει να έχετε και παρόν. Πρέπει να έχετε και μέλλον. Πρέπει να δουλέψουμε μαζί ώστε ο Σερραϊκός λαός να βρει αντίκρισμα μέσα από πολιτικές που θα του δίνουν δικαιώματα και προοπτική.

Φίλες και φίλοι, Η επιλογή του κύριου Μητσοτάκη και του πρώην Υπουργού του κύριου Καραμανλή που είναι εδώ υποψήφιος, να κατέβει τελικά υποψήφιος σε αυτές τις εκλογές είναι μία πολιτική που αναδεικνύει την υποκρισία και ότι δεν νοιάζονται στην πραγματικότητα πέραν από τις καρέκλες τους. Και αυτό είναι βαθιά θλιβερό. Είναι μια θλιβερή υπόθεση. Και εγώ αν θέλετε θέλω να το πω ξεκάθαρα, δεν έχω τίποτα προσωπικό. Όμως πιστεύω ότι κάποια στιγμή πρέπει όλοι μαζί να δουλέψουμε για να ανακτήσουμε την αξιοπιστία στην πολιτική. Δεν μπορεί κάποιος να παραιτείται δήθεν από συγκίνηση και αναλαμβάνοντας την ευθύνη για ένα τραγικό δυστύχημα και να είναι σε συνεννόηση με τον Πρωθυπουργό να επανέλθει σε 30 μέρες. Και δεν γίνεται αυτό το θέατρο που είδαμε αυτές τις μέρες μετά το τραγικό αυτό δυστύχημα, με ευθύνη του ίδιου του κύριου Μητσοτάκη, ο οποίος έριχνε την ευθύνη στο σταθμάρχη, ο οποίος έστησε αυτό το σόου μπροστά στις κάμερες με την ανύπαρκτη τηλεδιοίκηση στη Λάρισα και σήμερα, νομίζω, ότι χρωστάει μια εξήγηση στον ελληνικό λαό. 

Πριν από μία εβδομάδα βγήκε το πόρισμα των εμπειρογνωμόνων. Των εμπειρογνωμόνων που ο ίδιος ο κύριος Μητσοτάκης διόρισε. Το οποίο λέει ότι δεν υπήρχε τηλεδιοίκηση στο συγκεκριμένο σημείο από τον Ιούλιο του 19, διότι υπήρξε μια πυρκαγιά. 4 χρόνια δεν μπόρεσαν να την αποκαταστήσουν. Και λέει επίσης όχι το πόρισμα, αλλά η ίδια η δικαιοσύνη με την ποινική της δίωξη στον πρώην Πρόεδρο του ΟΣΕ, αλλά και στους υπεύθυνους για τις μετατάξεις ότι οι μετατάξεις αυτές παράνομα έγιναν. Γιατί; Γιατί ο σταθμάρχης δεν πληρούσε το όριο ηλικίας και ο κύριος Καραμανλής ήρθε αργότερα με μια υπουργική απόφαση να το νομιμοποιήσει. Οφείλει λοιπόν μια απάντηση, ο κύριος Μητσοτάκης, αλλά και ο κύριος Καραμανλής που διεκδικεί την ψήφο των συμπολιτών σας και θέλει έναν ολόκληρο νόμο να τον κάνει συνένοχο. Ποιανού ρουσφέτι ήταν τελικά αυτός ο μοιραίος σταθμάρχης; Ποιανού ρουσφέτι ήταν; Aνεκπαίδευτος, ακατάλληλος. 57 ανθρώπινες ζωές ζητούν μια απάντηση.

Εμείς αυτό το οποίο θα πούμε σε εσάς και αυτό που θα πούμε στον ελληνικό λαό είναι ότι δεν θα ξεχάσουμε, όχι γιατί θέλουμε να πάρουμε πολιτική ρεβάνς. Αλλά γιατί πιστεύουμε ότι δεν πρέπει να ξεχάσουμε για να μην ξαναζήσουμε ποτέ παρόμοιες τραγωδίες. Διότι οι τραγωδίες αυτές οφείλονται αφενός μεν στην πολιτική υποκρισία και την αναλγησία στην οποία αναφέρθηκα πιο πριν, αφετέρου δε και αυτόν τον σημαντικότερο σε πολιτικές επιλογές. Δεν μπορεί να απαξιωνουμε το δημοσιο χωρο. Δεν μπορεί να θεωρούμε ότι τα πάντα μπορεί να γίνονται σε συνεργασία με ιδιώτες και με ιδιωτικοποιήσεις. Δεν μπορεί να θεωρούμε ότι το κράτος αυτό θα είναι ένα τόσο εχθρικό κράτος στον πολίτη, χωρίς αξιοκρατία, χωρίς λογοδοσία. Δεν μπορεί να συνεχίσουμε έτσι με αυτό το κομματικό κράτος με τα γαλάζια παιδιά να παίρνουν θέσεις και με τον υπόλοιπο κόσμο να βρίσκεται στην ανέχεια.

Θέλω λοιπόν σήμερα εδώ από τις Σέρρες να απευθυνθώ όχι μονάχα στους προοδευτικούς αλλά και στους συντηρητικούς πολίτες και να μιλήσω στην καρδιά ακόμα και των βέρων νεοδημοκρατών. Δεν τους αξίζει αυτή η εικόνα για την παράταξή τους που έχει τιμήσει τη χώρα. Είναι ντροπιαστική αυτή η εικόνα. Ήρθε η ώρα λοιπόν να κάνουνε το βήμα το βήμα να στηρίξουν το μέλλον. Το βήμα να στηρίξουν τις ζωές των παιδιών τους. Το βήμα να στηρίξουν τον νομό τους. Το βήμα της μεγάλης αλλαγής. Ο ΣΥΡΙΖΑ σε αυτή την εκλογική αναμέτρηση προσέρχεται με ένα πρόγραμμα στοιχειοθετημένο, συγκροτημένο, το οποίο θέλω να έχετε στο μυαλό σας έχει κυρίως 4 βασικούς άξονες.Είναι εύκολο, μπορεί να το μάθει κανείς εύκολα. Είναι η αύξηση των μισθών, η μείωση των τιμών, η ρύθμιση των χρεών και ένα δίκαιο και αποτελεσματικό κράτος. Αυτό σημαίνει ψήφος στο ΣΥΡΙΖΑ.

Και η αύξηση των τιμών λέμε φίλες και φίλοι. Αύξηση των μισθών λέμε φίλες και φίλοι ότι μπορεί και πρέπει να γίνει. Με τα 880 € κατώτατο μισθό και το ξεπάγωμα των τριετιών στον ιδιωτικό τομέα. Με αύξηση 10% για τους δημοσίους υπαλλήλους που έχουν να δουν 14 χρόνια.

Μπορεί να γίνει με την επιστροφή της δέκατης τρίτης σύνταξης συνταξιούχους που κατήργησε ο κύριος Μητσοτάκης, όταν είχε υποσχεθεί ότι θα τη διατηρήσει. Τα αναδρομικά επίσης, πρέπει να επιστρέψουνε να απονεμηθούν στους συνταξιούχους, γιατί είναι απόφαση του Συμβουλίου της Επικρατείας ταυτόχρονα. 

Μπορούν να υπάρξουν και πρέπει να υπάρξουν παρεμβάσεις, σημαντικές για την μείωση και συγκράτηση των τιμών. Κι αυτό μπορεί να γίνει με την μείωση του φόρου προστιθέμενης αξίας σε όλα τα προϊόντα διατροφής στο 6%. Αυτό μπορεί να γίνει με την κατάργηση με τη μείωση του ειδικού φόρου κατανάλωσης στο κατώτερο επίπεδο που προβλέπει η Ευρωπαϊκή Επιτροπή και την κατάργηση της επιστροφής φόρου κατανάλωσης για τους αγρότες, για το αγροτικό και κτηνοτροφικό πετρέλαιο. Αυτό μπορεί να γίνει με ουσιαστικούς ελέγχους στις αγορές που σήμερα δεν υπάρχουν. 

Και η ρύθμιση των χρεών μπορεί να γίνει με βάση το πρόγραμμα που παρουσιάσαμε πριν από 20 περίπου μέρες και έχει και την υπογραφή της πολιτικού που έβαλε τη σφραγίδα της στην προστασία της πρώτης κατοικίας κατά τη διάρκεια των δύσκολων μνημονιακών χρόνων της Λούκας της Κατσέλη. Ένα σχέδιο ρύθμισης χρεών με προστασία της πρώτης κατοικίας. 

Η Κυβέρνηση του Κυριάκου Μητσοτάκη μας άφησε αυτά τα 4 χρόνια 50 δισεκατομμύρια περισσότερα στο δημόσιο χρέος, 40 δισεκατομμύρια περισσότερα στο ιδιωτικό χρέος και 10 φορές μεγαλύτερο το έλλειμμα τρεχουσών συναλλαγών. Από ότι ήταν το 19, δηλαδή οι εξαγωγές μείον τις εισαγωγές. Αυξήθηκαν οι εισαγωγές 10 φορές έναντι των εξαγωγών αυτή την τετραετία. Ήταν όμως μια κυβέρνηση που είχε την ευχέρεια. Εξαιτίας της πανδημίας. Να δαπανήσει πάνω από 50, 60, λένε οι ίδιοι δισεκατομμύρια ευρώ. Εμείς στην τετραετία 15-19 είχαμε την υποχρέωση, όχι την ευχέρεια να δαπανήσουμε 60, αλλά την υποχρέωση να μαζέψουμε 40 για να βγάλουμε τη χώρα από τον κλοιό της χρεοκοπίας, στην οποία άλλοι έριξαν, άλλες κυβερνήσεις την έριξαν.

Φανταστείτε λοιπόν ο ΣΥΡΙΖΑ να είχε την ευχέρεια να δαπανήσει 60 και όχι να μαζέψει 40 που θα ήταν σήμερα η χώρα; Θα είχε δημόσια νοσοκομεία, θα είχε σχολεία με καθηγητές δασκάλους, θα είχε πανεπιστήμια της προκοπής, θα προστάτευε την εργασία. Θα είχε κοινωνικό κράτος, θα προστάτευε τους μικρούς και τους αδύναμους από αυτή την τρομακτική ακρίβεια. Γι αυτό λοιπόν, απευθυνόμαστε στον ελληνικό λαό και του λέμε. Δεν ζητάμε μια δεύτερη ευκαιρία, αλλά τη μοναδική ευκαιρία να κυβερνήσουμε βάση το πρόγραμμά μας. Γιατί την προηγούμενη τετραετία κυβερνήσαμε με βάση τους καταναγκασμούς αλλά και τον εθνικό στόχο, την υποχρέωση να βγάλουμε τη χώρα από το βραχνά των μνημονίων και της χρεοκοπίας. Θέλουμε λοιπόν να πούμε να κοιτάξουμε τους πολίτες όλους στα μάτια. Μπορεί να είναι δύσκολο κανείς να κάνει θαύματα και εμείς δεν υποσχόμαστε ότι θα κάνουμε θαύματα. Υποσχόμαστε όμως ότι θα κάνουμε ότι περνάει από το χέρι μας για να ξαναφέρουμε σε αυτό τον τόπο, τη δικαιοσύνη, τη δικαιοσύνη στην εργασία. Τη δικαιοσύνη στο κοινωνικό κράτος, τη δικαιοσύνη παντού. 

Ένα σύστημα υγείας το οποίο θα μπορεί να περιθάλπει με αξιοπρέπεια τους πολίτες, ανεξαρτήτως του εισοδήματός τους, ένα εκπαιδευτικό σύστημα και κυρίως που θα μπορεί να δίνει προοπτική σε όλα τα παιδιά και όχι φραγμούς στη γνώση, όπως έκανε η κυρία Κεραμέως που έχει βάλει την ελάχιστη βάση εισαγωγής και κάθε χρόνο κόβονται 20.000 μαθητές από την εισαγωγή τους στα ανώτατα εκπαιδευτικά ιδρύματα για να πηγαίνουν τα παιδιά στο Κολέγιο για να δίνει η πελατεία στα κολέγια. Για αυτό και εμείς έχουμε δεσμευτεί και θέλω και σήμερα να δεσμευτώ γιατί ξέρω ότι το μεγαλύτερο ποσοστό των παιδιών που κόβονται από αυτούς τους φραγμούς είναι παιδιά της περιφέρειας και των λαϊκών στρωμάτων. Από αυτές τις πανελλαδικές εξετάσεις απευθύνομαι στις νέες και στους νέους που δίνουν τη μάχη τους τώρα και βρίσκονται στα σπίτια τους και διαβάζουν και καλά κάνουν και τους εύχομαι καλή επιτυχία. Από αυτές τις πανελλαδικές εξετάσεις με μια προοδευτική κυβέρνηση θα καταργηθεί η ελάχιστη βάση εισαγωγής και 20.000 παιδιά περισσότερα φέτος θα έχουν τη δυνατότητα να εισαχθούν στα ανώτατα εκπαιδευτικά ιδρύματα. 

Θέλω να απευθυνθώ λοιπόν στις νέες και στους νέους, στους εργαζόμενους που χθες είχαμε την Εργατική Πρωτομαγιά, ο κύριος Μητσοτάκης νόμιζε ότι είναι για λουλούδια η Εργατική Πρωτομαγιά. Δεν ξέρει τι σημαίνει. Πήγε σε ανθοκομική έκθεση. Ενώ είναι η ζωντανή ιστορία των αγώνων του λαού μας, των αγώνων του λαού μας για προκοπή. Θέλω να απευθυνθώ λοιπόν στους εργαζόμενους που είδαν το οκτάωρο να καταργείται στην πράξη , τις υπερωρίες να γίνονται απλήρωτες, την αιτιολογημένη απόλυση να απονομιμοποιείται. Που είδαν το ελαστικό ωράριο να τους μετατρέπει μια ζωή λάστιχο. 

Και θέλω να απευθυνθώ κυρίως και στους νέους και στις νέες 450.000 περισσότεροι θα ψηφίσουν τώρα που δεν είχαν τη δυνατότητα να ψηφίσουν στις προηγούμενες εκλογές. Και να τους πω αυτές οι εκλογές μπορεί να είναι εκλογές απλής αναλογικής. Αυτό δεν σημαίνει όμως ότι είναι εκλογές χαλαρής ψήφου. Οι εκλογές της απλής αναλογικής θα βγάλουν κυβέρνηση.  Οι εκλογές απλής αναλογικής κατά πάσα βεβαιότητα θα δώσουν τη δυνατότητα σχηματισμού κυβέρνησης το βράδυ της εικοστής πρώτης Μαίου ανάμεσα στο πρώτο και στο τρίτο κόμμα. Και το μεγάλο ερώτημα είναι ποιο θα είναι το πρώτο, σε αυτές τις εκλογές που θα έχει τη δυνατότητα της πρώτης εντολής, της διερευνητικής εντολής για να σχηματίσει κυβέρνηση; Με βάση με βάση τις ενδείξεις 2 ενδεχόμενα υπάρχουν. Το ενδεχόµενο να είναι ο ΣΥΡΙΖΑ η Νέα Δημοκρατία. Απευθύνομαι λοιπόν σε όλους εκείνους τους πολίτες, οι οποίοι λένε ως εδώ πια χρειάζεται αυτός ο τόπος και η ζωή μας μια μεγάλη αλλαγή. Απευθύνομαι στους 450.000 νέους ψηφοφόρους, στους εργαζόμενους που είδαν τη ζωή τους να γίνεται λάστιχο χωρίς δικαιώματα. Και τους λέω, ο μόνος τρόπος για να έρθει η πολυπόθητη αλλαγή στη ζωή τους και στη διακυβέρνηση του τόπου είναι να ηττηθεί η νέα Δημοκρατία του κυρίου Μητσοτάκη. Είναι να κερδίσει αυτές τις εκλογές ο ΣΥΡΙΖΑ Προοδευτική Συμμαχία.

Και θέλω να σας πω βλέποντας, βλέποντας το κλίμα αυτές τις μέρες. Βρίσκομαι παντού σε όλη την Ελλάδα. Βλέποντας το κλίμα ιδιαίτερα εδώ στη Μακεδονία, στη Βόρεια Ελλάδα. Θέλω να σας πω με βεβαιότητα. Μην πιστευετε της Κασσανδρες. τις γνωρίζουμε τις Κασσάνδρες των μετρήσεων, πάντοτε τον ΣΥΡΙΖΑ τον υπο εκτιμούσαν, πόσο μάλλον τώρα την εποχή του Predator και των υποκλοπών, που είναι προφανές ότι ο μέσος πολίτης σκιάζεται σε ένα τηλέφωνο να δηλώσει την αντίθεσή του στο καθεστώς, γιατί καθεστώς είναι. Το καθεστώς Μητσοτάκη. 

Είμαστε ήδη μπροστά, πάμε για νέα μεγάλη νίκη στις 21 του Μάη, τις 21 του Μάη θα είναι μέρα γιορτής για τη δημοκρατία. Θα είναι η μεγάλη νίκη του λαού. στις 21 του Μάη Ελληνικός λαός θα πει ως εδώ και θα δώσει προοπτική για μια κυβέρνηση προοδευτικής συνεργασίας που θα δώσει προοπτική σε αυτό τον τόπο. Και θέλω να σας πω ότι το πιστεύω βαθιά για αυτό και είμαι εδώ για αυτό θα είμαι και εγώ υποψήφιος εδώ. Ναι, ακόμα και στις Σέρρες μπορούμε να κάνουμε τη μεγάλη ανατροπή. Μπορούμε να φέρουμε την μεγάλη αλλαγή. Τα διλήμματα της κάλπης είναι γνωστά. Θέλω όμως να επαναλάβω και σήμερα ορισμένα από αυτά.

Ένα από τα διλήμματα είναι αν θα συνεχίσουν να μας κυβερνάνε. Οι απόγονοι και οι επίγονοι, οι γόνοι ή θα γίνουμε μια κανονική ευρωπαϊκή χώρα;

Ένα από τα διλήμματα είναι αν θα συνεχίσουμε αυτή την αισχροκέρδεια ή θα υπάρξει δικαιοσύνη.

Ένα από τα μεγάλα διλήμματα είναι αν θα υπάρξει κοινωνικό κράτος, η ιδιωτικοποιηθούν τα πάντα. 

Ένα από τα μεγάλα διλήμματα είναι αν θα έχουμε πλειστηριασμούς χιλιάδες σε αυτό τον τόπο. 700.000 ακίνητα έχουν περάσει στα funds. Η προστασία της πρώτης κατοικίας. 

Αλλά το βασικό δίλημμα που πρέπει να έχετε στο μυαλό σας, το δίλημμα της κάλπης θα είναι μητσοτάκης ή αλλαγή και η απάντηση είναι αλλαγή, με πρώτο τον ΣΥΡΙΖΑ Προοδευτική Συμμαχία. Για σχηματισμό κυβέρνησης από την επομένη των εκλογών.

Θέλω λοιπόν να σας ευχαριστήσω θερμά για αυτή την πολύ ζεστή σας παρουσία εδώ στις Σέρρες. Και να σας πω και κάτι ακόμα, να σας πω και κάτι ακόμα. Εμείς μπορεί να μην είμαστε από σόι, αλλά για το νομό σας νοιαστήκαμε και σε περιόδους δίσεκτες. Την περίοδο των μνημονίων. Όταν γίναμε κυβέρνηση και νοιαστήκαμε για τις Σέρρες. Νοιαστήκαμε για τις Σέρρες πρώτα από όλα, κάνοντας κάποια σημαντικά έργα στο νομό, ενισχύοντας στο δημόσιο νοσοκομείο τοπική μονάδα υγείας, φτιάχνοντας που ιδρύσαμε την Τοπική Μονάδα Υγείας εδώ στις Σέρρες. Είμαστε εμείς αυτοί που αφήσαμε ενταγμένο στο πρόγραμμα ΕΣΠΑ. Στο πρόγραμμα ΕΣΠΑ, την τοπική, τον τοπικό οργανισμό εγγείων βελτιώσεων στη Νιγρίτα και 4 χρόνια τώρα δεν έχει γίνει τίποτα για τα έργα. Τα αναγκαία έργα υποδομής στην περιοχή. Είμαστε εμείς αυτοί που φτιάξαμε το έργο της γέφυρας στη Μαυροθάλασσα στην εκβολή του Δρυμώνα. Είμαστε εμείς αυτοί που φτιάξαμε στην περιοχή της Νιγρίτας, τα έργα της αποχέτευσης στο δήμο. Είμαστε εμείς αυτοί οι οποίοι εξασφαλίσαμε τα κονδύλια, πεντέμισι εκατομμύρια για να φτιαχτεί το κλειστό κολυμβητήριο στο δήμο εδώ στην πόλη των Σερρών. 

Όσο το είδατε εσείς άλλο το είδαμε και εμείς 4 χρόνια απαξίωσης για τις Σέρρες. Ε λοιπόν ήρθε η ώρα και οι Σερραίοι και Σερραίες να γυρίσουν την πλάτη σε αυτούς που τους γύρισαν 4 χρόνια την πλάτη. Είναι άδικο για το Σερραϊκό λαό να έχει μόνο ονόματα μεγάλα, αλλά να μην έχει καμία χάρη και χαρά. Ήρθε η ώρα να στηρίξουμε τις Σέρρες και είναι δέσμευσή μου ότι θα στηρίξουμε το νόμο των Σερρών. Πάμε λοιπόν για μια μεγάλη νίκη για τη μεγάλη αλλαγή. Γεια σας. Σας ευχαριστώ θερμά για την παρουσία σας. Γεια σας!







