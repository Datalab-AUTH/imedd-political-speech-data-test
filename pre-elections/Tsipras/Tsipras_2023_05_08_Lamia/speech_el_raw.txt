Γεια σας! Πολίτες της Λαμίας, σας ευχαριστώ θερμά για αυτή την υποδοχή, για την παρουσία, τη συγκλονιστική σας σήμερα εδώ. Δίνετε το μήνυμα της νίκης. Σε 15 μέρες τελειώνει ο εφιάλτης. Σε 15 μέρες έρχεται η πολυπόθητη αλλαγή. Ο ΣΥΡΙΖΑ κερδίζει τις εκλογές και ανοίγει ο δρόμος για μια κυβέρνηση προοδευτικής συνεργασίας. Θέλω να σας ευχαριστήσω θερμά για την παρουσία σας και την υποδοχή σας. Θέλω να σας ευχαριστήσω θερμά για αυτή τη συγκλονιστική παρουσία που δίνει το μήνυμα της νίκης και της αλλαγής. Όπου και αν βρεθώ όλες αυτές τις μέρες και βρίσκομαι κάθε μέρα και σε διαφορετική γωνιά της πατρίδας μας, το μήνυμα είναι ένα, δεν πάει άλλο. Ως εδώ. Ως εδώ, με την απαξίωση. Ως εδώ, με τη στοχοποίηση. Ως εδώ, με την αδιαφορία. Ως εδώ, με την αλαζονεία. Ως εδώ, με την αισχροκέρδεια. Ως εδώ με την οικογενειοκρατία. Ως εδώ με την αδικία. Ήρθε η ώρα να ξαναφέρουμε σε αυτό τον τόπο τη δικαιοσύνη και να δώσουμε ελπίδα, προοπτική, στη νέα γενιά, στους ανθρώπους του μόχθου και της δημιουργίας, στη μεσαία τάξη, στους ανθρώπους, τους απόμαχους της δουλειάς που στοχοποίησαν όλα αυτά τα χρόνια με τις πολιτικές τους. Και η αλήθεια είναι ότι 4 χρόνια τώρα σε ό,τι κρίσιμο περάσαμε και περάσαμε μεγάλες δυσκολίες, η κυβέρνηση αυτή απέτυχε. 

Απέτυχε να διαχειριστεί την πανδημία. Είμαστε η χειρότερη χώρα σε όλη την Ευρώπη σε θανάτους σε αναλογία με τον πληθυσμό μας. 37.000 απώλειες είχαμε από την πανδημία γιατί τα δημόσια νοσοκομεία μας έμειναν δίχως γιατρούς και προσωπικό. Είμαστε σε χειρότερο σημείο. Αποτύχανε να διαχειριστούν την πανδημία. 

Αποτύχανε να διαχειριστούν την ενεργειακή κρίση. Είμαστε η χώρα με την ακριβότερη τιμή ρεύματος σε όλη την Ευρωπαϊκή Ένωση. Η χώρα με την ακριβότερη βενζίνη. 

Απέτυχαν να διαχειριστούν και την κρίση της ακρίβειας, την πληθωριστική κρίση. Έχουμε τις ακριβότερες τιμές στο σούπερ μάρκετ, ο πληθωρισμός στα τρόφιμα παραμένει στο 14%. Απέτυχαν σε όλα τα κρίσιμα. Λένε ότι η ακρίβεια είναι εισαγόμενη. Η αλήθεια όμως είναι και την ξέρουμε όλοι καλά ότι η ακρίβεια μπορεί να είναι εισαγόμενη, αλλά η αισχροκέρδεια είναι ελληνική. Η αισχροκέρδεια έχει την υπογραφή της κυβέρνησης Μητσοτάκη.

Πριν από 4 χρόνια έταξαν στον ελληνικό λαό καλύτερες μέρες. Θα θυμάστε όλοι. Καλύτερες δουλειές, καλύτερους μισθούς, καλύτερες συντάξεις και επιτελικό κράτος. Που πήγαν άραγε όλα αυτά 4 χρόνια μετά; Οι καλύτερες δουλειές έγιναν δουλειές με απλήρωτες υπερωρίες και κατάργηση του θεσμοθετημένου οκταώρου. Οι καλύτεροι μισθοί έγινε μείωση, εξαφάνιση του εισοδήματος από την τρίτη εβδομάδα του μήνα. 

Σύμφωνα με τα στοιχεία της eurostat, νοικοκυριά με εισόδημα έως 700 € έχουν δει μείωση της αγοραστικής τους δύναμης στο 40%. Τα 700 € 4 χρόνια πριν είχαν 40% μεγαλύτερη αξία από ό,τι έχουν σήμερα. Αλλά όχι μονάχα τα εισοδήματα έως 700 €. Και αυτό είναι το μεγάλο έγκλημα. Εδώ έχει καταντήσει η μεσαία τάξη, στο όνομα της οποίας κέρδισε τις εκλογές ο κύριος Μητσοτάκης, να ζει με κουπόνια, κουπόνια για να πληρώσει το ρεύμα, κουπόνια για να πάει στο σούπερ μάρκετ, κουπόνια για να πληρώσει τη βενζίνη. Παντού υπάρχει και ένα pass, αλλά τελικά πουθενά δεν πας με τα pass του κυρίου Μητσοτάκη.

Σύμφωνα με τα στοιχεία του ΟΟΣΑ, η Ελλάδα το 2022, στην Ελλάδα το 2022, ο μέσος πραγματικός μισθός όχι μόνο δεν αυξήθηκε, αλλά μειώθηκε 7,4%. Αυτά είναι τα κατορθώματα της κυβέρνησης Μητσοτάκη για να μη μιλήσουμε για τα κατορθώματά της σε σχέση με την καταρράκωση του κράτους δικαίου, τους κανόνες της δημοκρατίας, με τις παράνομες παρακολουθήσεις, με την ενημέρωση 108 που κατρακυλά η χώρα μας και είναι ντροπή σε όλη την Ευρώπη. Για να μη μιλήσουμε και να μη θυμηθούμε τις απευθείας αναθέσεις και τους κλειστούς διαγωνισμούς. Τα γαλάζια golden boys, με τους παχυλούς μισθούς, τους δημόσιους οργανισμούς, τις απευθείας αναθέσεις και τους κλειστούς διαγωνισμούς 10 δισεκατομμυρίων ευρώ τον τελευταίο ενάμιση χρόνο. Αυτή είναι η εικόνα της Ελλάδας το 2023, 4 χρόνια μετά την ανάληψη της διακυβέρνησης από τον κύριο Μητσοτάκη.

Και το επιτελικό κράτος έχει γίνει το μεγαλύτερο ανέκδοτο. Το επιτελικό κράτος είναι ένα κράτος που φοβίζει τους πολίτες, ένα κράτος που γεννά ανασφάλεια στους πολίτες και το ξέρετε, το βιώνετε πολύ καλά αυτό και εδώ στη Λαμία, όπου βλέπετε πως απαξίωσαν το δημόσιο νοσοκομείο σας, ένα δημόσιο νοσοκομείο που είναι στα όρια της κατάρρευσης πλέον. Αφήσαμε το 2015, παραλάβαμε 76 γιατρούς, αφήσαμε 111. Σήμερα είναι λιγότεροι από 100 το 2019 πριν την πανδημία. Υπήρχε, υπήρχαν 7 πνευμονολόγοι. Σήμερα ένας στο νοσοκομείο της Λαμίας. Υπήρχαν 6 παιδίατροι. Σήμερα ένας και ένας με μπλοκάκι στο νοσοκομείο της Λαμίας. Υπήρχαν 10 γιατροί στα επείγοντα περιστατικά. Σήμερα υπάρχουν μόνο 4 και περάσαμε πανδημία και υποτίθεται ότι αυτή η πανδημία που περάσαμε έπρεπε να μας κινητοποιήσει, να ενισχύσουμε αντί να αποδυναμώσουμε το δημόσιο σύστημα υγείας, αλλά αυτή είναι η πολιτική Μητσοτάκη. 

Οτιδήποτε δημόσιο το αφήνει στην εγκατάλειψη και την απαξίωση για να σιτίζει την ίδια ώρα τα ιδιωτικά και τα μεγάλα συμφέροντα. Γιατί το μεγάλο ζήτημα που έχουμε να αντιμετωπίσουμε είναι οι διευρυμένες ανισότητες και η αδικία που έχει γίνει κανόνας σε αυτή τη χώρα. Και αν κάποιοι, αν κάποιοι ξεχνάνε, έρχεται η πολιτική του κυρίου Μητσοτάκη. Σημαίνει αναλγησία, σημαίνει αλαζονεία, σημαίνει ότι δεν νοιάζονται για τους απλούς καθημερινούς ανθρώπους, σημαίνει εύνοια μεγάλων συμφερόντων και μόνο, διότι τη στιγμή που η μεγάλη πλειοψηφία των νοικοκυριών βλέπει το σούπερ μάρκετ ως εφιάλτη και το εισόδημα να τελειώνει την τρίτη εβδομάδα του μήνα, 15 μεγάλες εταιρείες εισηγμένες στο Χρηματιστήριο Αθηνών έχουν ρεκόρ κερδοφορίας εικοσαετίας με πάνω από ένα δισεκατομμύριο κέρδη, η καθεμία μέσα στο 2022.

Αυτή είναι η πραγματικότητα σήμερα των μεγάλων ανισοτήτων και θέλω να απευθυνθώ σήμερα στους συνταξιούχους που τους έταξαν ότι θα αυξηθούν οι συντάξεις τους και τους έλεγαν ότι είναι ψίχουλα - η δέκατη τρίτη σύνταξη που σε συνθήκες δημοσιονομικής αυστηρότητας και σκληρότητας έδωσε ο ΣΥΡΙΖΑ. Που πήγε αυτή η δέκατη τρίτη σύνταξη; Την κατήργησαν. Που είναι τα αναδρομικά που δικαιούνται, που αποφάσισε το Συμβούλιο της Επικρατείας να τους αποδώσει; Δεν αποδόθηκαν ποτέ. 7 δισεκατομμύρια ευρώ στερήθηκαν οι συνταξιούχοι από την κατάργηση της δέκατης τρίτης σύνταξης και τα αναδρομικά που δεν δόθηκαν σε αυτή την τετραετία.

Θέλω να απευθυνθώ επίσης στον αγροτικό κόσμο, στους αγρότες και τους κτηνοτρόφους που τούτη την ώρα έχουν ένα υπαρξιακό δίλημμα, ένα υπαρξιακό ζήτημα να αντιμετωπίσουν. Αν θα συνεχίσουν να βρίσκονται στην ύπαιθρο, αν θα συνεχίσουν να έχουν τα κοπάδια και θα σφάζουν τα θηλυκά ζώα, διότι δεν μπορούν να αντέξουν το κόστος της παραγωγής και οι αγρότες το ίδιο. Πώς μπορεί κανείς να αντέξει την τιμή του ρεύματος, για να παράξει, για να μείνει στην ύπαιθρο ο παραγωγός, όταν από 1.000 - 1.500 έχει πάει στις 15.000; Πώς μπορεί να αντέξει ο αγρότης, όταν το σακί, το 25 κιλο το λίπασμα από τα 18 € έχει πάει στα 60; Πώς μπορεί να αντέξει ο παραγωγός όταν βλέπει να είναι αυτή η τεράστια διαφορά από την τιμή που δίνει ο παραγωγός στο χωράφι μέχρι την τιμή που βρίσκει ο καταναλωτής στο ράφι; 300 % η διαφορά, η μεγαλύτερη σε όλη την Ευρωπαϊκή Ένωση, σύμφωνα πάλι με τα στοιχεία της eurostat. Αυτή είναι η αδικία, αυτές είναι οι ανισότητες, οι μεγάλες, στις οποίες μας έχει οδηγήσει η πολιτική, η νεοφιλελεύθερη του κυρίου Μητσοτάκη.

Και θέλω επίσης να απευθυνθώ, να απευθυνθώ και στους νέους ανθρώπους, στις νέες και στους νέους. Γιατί 4 χρόνια τώρα η κυβέρνηση Μητσοτάκη στοχοποίησε και απαξίωσε τις νέες και τους νέους. Στην αρχή μας έλεγαν ότι είναι υπεύθυνοι ακόμα και για τη διάδοση του κορωνοϊού. Έβαλαν φραγμούς στη γνώση, στη μόρφωση με την ελάχιστη βάση εισαγωγής στα πανεπιστήμια, ώστε 20.000 το χρόνο λιγότεροι να περνάνε στα δημόσια πανεπιστήμια. Αποτέλεσμα περιφερειακές σχολές, όπως σχολές του πανεπιστημίου που έχετε εδώ στη Λαμία του Πανεπιστημίου Θεσσαλίας, δεν έγινε το πανεπιστήμιο σταθερά Στερεάς Ελλάδας, όπως εμείς προβλέπαμε και αυτό ήταν απόφαση απόφαση της κυβέρνησης Μητσοτάκη. 20.000 παιδιά το χρόνο λιγότερα, που σημαίνει δεκάδες περιφερειακές σχολές, αυτή τη στιγμή να είναι στο όριο της λειτουργίας και να αντιμετωπίζουν τον κίνδυνο του κλεισίματος, αλλά κυρίως παιδιά από λαϊκές οικογένειες που δεν είχαν τη δυνατότητα για φροντιστήρια, να βλέπουν άδικα τα παιδιά τους να κόβονται από μια βάση εισαγωγής που δεν έχει να απαντήσει σε τίποτα με τις δυνατότητές τους να σπουδάσουν σε ένα δημόσιο πανεπιστήμιο.

Στοχοποίησαν λοιπόν τους νέους βάζοντας φραγμούς στη γνώση. Τους στοχοποίησαν δημιουργώντας και συνθήκες απάνθρωπες στην εργασία. Με τις απλήρωτες υπερωρίες, με την κανονικότητα της ελαστικής εργασίας, με τη θεσμοθέτηση νόμων και κανονισμών που δίνουνε την ασυδοσία στα χέρια του εκάστοτε εργοδότη, κυρίως απέναντι στους νέους ανθρώπους. Και τι έρχεται λοιπόν σήμερα; Σήμερα που οι νέοι άνθρωποι ζητάνε τη δυνατότητα να ονειρευτούν, που ζητάνε μια στεγαστική πολιτική που θα τους δίνει το δικαίωμα να ζήσουν μακριά από το πατρικό σπίτι, με τους ανθρώπους που αγαπάν, να έχουν το δικό τους σπίτι που θα τους δίνει την προοπτική να μείνουν στη χώρα και να μην την εγκαταλείπουν και να έχουν αξιοπρεπείς δουλειές και να έχουν πρόσβαση στη γνώση. Τι τους δίνει σήμερα ο κύριος Μητσοτάκης αντί το δικαίωμα στο όνειρο; 150 € σε όσους γίνουν 18 χρονών. 

Και αυτό, αυτό δείχνει, αυτό δείχνει τον πανικό του, αυτό δείχνει την αλαζονεία του. Αυτό δείχνει την περιφρόνησή του απέναντι στους νέους ανθρώπους. Πολλοί από σας εδώ θα θυμάστε, ότι ο Πατέρας Μητσοτάκης το 90 - 93. Έταζε στους νέους ανθρώπους τότε αυτοκίνητα, φτηνά αυτοκίνητα και είχε βγει ένα ωραίο σύνθημα τότε που έλεγε καλύτερα παπάκι παρά τον Μητσοτάκη. Σήμερα, σήμερα έχουμε, έχουμε πέσει πιο χαμηλά αντί για αυτοκινητα φθηνά, τους τάζει ένα εκατοπενηντάρι να πάνε να ανοίξουν ένα ακριβό μπουκάλι ουίσκι. Έχουν ακριβύνει τώρα και τιμές, σε κάποιο κέντρο της παραλιακής. Για αυτό λοιπόν, η απάντησή τους, η απάντηση των 18άρηδων στην κάλπη θα είναι καλύτερα σφηνάκι, παρά τον Μητσοτάκη.

Πολίτες της Λαμίας, τα πράγματα είναι σοβαρά όμως και είναι σοβαρά, διότι αυτή η απαξίωση, αυτή η αδιαφορία, αυτή η περιφρόνηση των νέων ανθρώπων, του ανθρώπου του μόχθου, του ανθρώπου της δουλειάς, δεν μπορεί παρά να εγκυμονεί μεγάλους κινδύνους για το μέλλον. Και τα πράγματα είναι σοβαρά, διότι έχουμε μπροστά μας μία κρίσιμη εκλογική αναμέτρηση. Μια εκλογική αναμέτρηση όπου δεν θα υπάρξει δεύτερη ευκαιρία, όπως κάποιοι αφήνουν να εννοηθεί. Σε αυτή την εκλογική αναμέτρηση θα κριθεί ποιος θα κυβερνήσει. Μην έχετε καμιά αμφιβολία ότι εάν ο Μητσοτάκης κερδίσει, έστω και με μισή μονάδα, την επόμενη μέρα δεν θα επιχειρήσει να φτιάξει η κυβέρνηση με όποιον τρόπο μπορεί.

Η Λαμία θα δείξει το δρόμο, όπως τον έδειξε η Λαμία τον δρόμο και σε δύσκολες στιγμές για τη χώρα, σε δύσκολες στιγμές για τη χώρα και εγώ τουλάχιστον είμαι περήφανος που βρισκόμαστε σε αυτή εδώ την πλατεία, κάτω από αυτό εδώ το άγαλμα. Διότι ξέρουμε, ξέρουμε και αυτό δεν είναι για να μας διχάζει αυτό είναι για να μας ενώνει. Ξέρουμε ότι είμαστε σήμερα ελεύθεροι, διότι κάποιοι έδωσαν τη ζωή τους και αγωνίστηκαν απέναντι στον κατακτητή και είμαι περήφανος που αυτές είναι οι ρίζες μας. Οι ρίζες των αγώνων της εθνικής αντίστασης, οι ρίζες των αγώνων για ελευθερία και δημοκρατία. Οι ρίζες των μεγάλων κοινωνικών αγώνων για την προκοπή. Είπα ότι η γνώση της ιστορίας μας είναι κρίσιμη και είναι για να μας ενώνει διότι χάρηκα πάρα πολύ επισκέφθηκα την πόλη σας πριν από 2 μήνες περίπου. Επισκέφθηκα και τον Μητροπολίτη σας, τον Συμεών, ο οποίος μου έκανε μια έκπληξη. Μου χάρισε ένα κάδρο, που είχε τον Άρη Βελουχιώτη και τον Πάπα-Ανυπόμονο μαζί, πηγαίνανε χέρι χέρι. Ο λαϊκός κλήρος πήγαινε χέρι χέρι με τους αρματολούς εκείνης της εποχής, τους αντάρτες, τους αγωνιστές που υπερασπιζόταν τα δίκια του έθνους και του λαού μας.

Κλείνω λοιπόν αυτή την παρένθεση για τη Λαμία που θα μας δείξει το δρόμο και επιστρέφω σε όλα όσα σας έλεγα πιο πριν. Και σας έλεγα πιο πριν, ότι αυτή η εκλογική αναμέτρηση θα είναι κρίσιμη, δεν θα υπάρξει δεύτερη ευκαιρία. Πρώτα από όλα, διότι το πρώτο με το τρίτο, θα έχουν τη δυνατότητα να φτιάξουν κυβέρνηση και εμείς δεσμευόμαστε ότι αν ο ΣΥΡΙΖΑ είναι πρώτο κόμμα, θα συγκροτήσει από την επόμενη μέρα κυβέρνηση προοδευτικής συνεργασίας για να βγάλει τον τόπο από το τέλμα, το κοινωνικό που έχει έρθει σήμερα. Αν πρώτη είναι η νέα δημοκρατία, θα κάνουνε το παν, με θεμιτά και αθέμιτα μέσα, με εκβιασμούς και με πιέσεις, ακόμα και με αυτό που πατροπαράδοτα γνωρίζει η οικογένεια Μητσοτάκη, ακόμα και με αποστασίες, για να συγκροτήσουν κυβέρνηση. Δεν θα λάβει το ρίσκο μιας επαναληπτικής εκλογής. Γι αυτό λοιπόν, απευθυνόμαστε σήμερα σε όλους τους πολίτες, όχι μόνο στους προοδευτικούς, τους δημοκρατικούς, κυρίως σε αυτούς, αλλά σε κάθε πολίτη, ακόμα και στους συντηρητικούς πολίτες που έχουν διαφωνίες μαζί μας. Γνωρίζουν όμως και καταλαβαίνουν ότι αυτό που έχει ανάγκη και ο τόπος και οι ίδιοι είναι μια μεγάλη αλλαγή. Να πάρουμε ανάσα, να φύγει αυτό το καθεστώς που μας πνίγει 4 χρόνια τώρα που συρρικνώνει το εισόδημα, συρρικνώνει τα δικαιώματα, έχει κάνει την αδικία κανόνα. Αυτό είναι το μεγάλο διακύβευμα της κάλπης στις 21 του μηνός, στις 21 του Μάη.

Μας είπε ο κύριος Μητσοτάκης, όμως, ότι αυτά που εμείς προτείνουμε τα κοστολόγησε, πόσο τα κοστολόγησε; Τη μια τα κοστολόγησε 23. Μετά ανέβηκε, πήγε 45. Μετά πήγε στα 83. Προλαβαίνει μέχρι τις 21 του μήνα να τα φτάσει στα 183 για να φοβερίσει τον ελληνικό λαό. Του απαντάμε και του λέμε: Εμείς ξέρουμε τι σημαίνει δημοσιονομική πολιτική, διότι εμείς βγάλαμε τη χώρα από τα μνημόνια. Η παράταξη του ήταν αυτή που έβαλε τη χώρα στα μνημόνια, που την άφησε χρεοκοπημένη το 9 και το 15 -δυό φορές- που παραλάβαμε άδεια τα δημόσια ταμεία να μην μπορούμε να πληρώσουμε τις συντάξεις. Ξέρουμε τι θα πει δημοσιονομική σταθερότητα πολύ καλύτερα από αυτόν. Ο κύριος Μητσοτάκης, όχι μόνο τα δημόσια οικονομικά. Γιατί ξέρετε, το αφήσαμε ένα χρέος ρυθμισμένο, αλλά ήταν 356 δισεκατομμύρια. Ξέρετε πόσο είναι τώρα; 406. Αύξησε σε 4 χρόνια 50 δις το δημόσιο χρέος αύξησε σε 4 χρόνια 40 δις το ιδιωτικό χρέος. Και και αύξησε 10 φορές το έλλειμμα τρεχουσών συναλλαγών, που σημαίνει, για να το πω κατανοητά, ότι οι εισαγωγές μας είναι πολύ περισσότερες από ό,τι σχεδόν διπλάσιες από ό,τι οι εξαγωγές μας. Αυτά είναι τα κατορθώματα Μητσοτάκη στην οικονομία. Πού είναι λοιπόν η νοικοκυροσύνη και η αριστεία τους; Και βεβαίως να πω και το άλλο παρέλαβε ένα κόμμα με 180 εκατομμύρια χρέη στις τράπεζες και είναι σήμερα ένα κόμμα με 400 εκατομμύρια χρέη στις τράπεζες, δανεικά και αγύριστα τα χρήματα του Έλληνα φορολογούμενου. Δεν θα μας μιλήσει λοιπόν ο κύριος Μητσοτάκης για κοστολόγηση. Ξέρουμε καλύτερα τι σημαίνει κοστολόγηση.

Βεβαίως, οφείλω να ομολογήσω ότι η πολιτική μας θα έχει ένα κόστος. Θα έχει ένα κόστος γιατί θα σταματήσουν να κερδίζουν οι 15 εισηγμένες στο χρηματιστήριο που έχουνε βγάλει από ένα δισεκατομμύριο τον χρόνο η καθεμία. Θα έχει ένα κόστος στα funds που έχουν πάρει 700.000 ακίνητα την περιουσία της μεσαίας τάξης και των αδύναμων και θέλουν να τα εκπλειστηριάσουν και θέλουν να βγάλουνε 200 και 300 %. Θα έχει κόστος για αυτούς, θα έχει κόστος για τους ισχυρούς, θα έχει κόστος για τα μεγάλα συμφέροντα, για τις ενεργειακές εταιρείες, για τις εταιρείες της διύλισης. Ναι, θα σταματήσουν να βγάζουν υπερκέρδη, αλλά για τον ελληνικό λαό δεν θα έχει κόστος. Αντιθέτως, ανυπολόγιστο είναι το κόστος της πολιτικής Μητσοτάκη που ζούμε αυτά τα 4 χρόνια. Αλήθεια, πόσο κοστίζουν οι 37.000 νεκροί με την πανδημία; Πόσο κοστίζουν οι 57 ζωές που άδικα χάθηκαν στα Τέμπη; Πόσο κοστίζει, πόσο κοστίζει η εικόνα που είδαμε χθες; Ένας 80χρονος ανάπηρος στη Χαλκιδική να μένει έξω από το σπίτι του, διότι ήταν εγγυητής στο δάνειο του άνεργου γιου του. Αλήθεια, πόσο κοστίζει αυτή η πραγματικότητα που ζούμε; Η ακρίβεια, η αισχροκέρδεια, οι ανισότητες, οι ιδιωτικοποιήσεις, το ότι δεν έχουμε δημόσια νοσοκομεία, πόσο κοστίζει αυτή η πολιτική;

Μιας και ο λαός δεν ξεχνά όμως. Εγώ θέλω σήμερα από δω από τη Λαμία να απευθυνθώ στις προοδευτικές δυνάμεις γιατί πρέπει και αυτές να θυμηθούν και δεν μπορουν να λενε ανιστόρητα πραγματα οτι ο ΣΥΡΙΖΑ και το πρόγραμμα του είναι το ίδιο με αυτά που κάνει η Νέα Δημοκρατία 4 χρόνια τώρα. Όχι μόνο γιατί εμείς κυβερνήσαμε στις πιο δύσκολες συνθήκες και όχι με το πρόγραμμά μας, με τους εξαναγκασμούς της τρόικα, αλλά βάλαμε δυόμισι εκατομμύρια ανασφάλιστους συμπολίτες μας μέσα στο εθνικό σύστημα υγείας. Το κρατήσαμε όρθιο το εθνικό Σύστημα Υγείας, στηρίξαμε τους αδύναμους και τους συνταξιούχους. 

Όχι όμως μόνο γι' αυτό, αλλά γιατί το πρόγραμμά μας τώρα είναι ένα πρόγραμμα που θέλει να δώσει ανάσα, ελπίδα και προοπτική στον κόσμο της εργασίας, στους νέους ανθρώπους. Είναι ανιστόρητο να επαναφέρουν σήμερα το τι Πλαστήρας, Τι Παπάγος που μας οδήγησε σε χρόνια σκληρά εκείνες τις εποχές και στην εγκαθίδρυση του πιο ακραίου δεξιού καθεστώτος στη χώρα μας εκείνη την περίοδο. Όπως είναι ανιστόρητο και ακατανόητο να κάνουνε διμέτωπο αγώνα. Εμείς δεν κάνουμε διμέτωπο αγώνα. Εμείς τους λέμε «Έλατε, καταθέσαμε το συμβόλαιο αλλαγής με 11 άρθρα. Πείτε μας σε ποιο από αυτά διαφωνείτε; Που είναι οι διαφωνίες σας, τι θέλετε να προσθέσετε και ελάτε την επόμενη μέρα των εκλογών να βγάλουμε τη χώρα από αυτή τη δεινή θέση στην οποία την έχει οδηγήσει η χειρότερη κυβέρνηση της δεξιάς από τη μεταπολίτευση και μετά. Αφήστε τους διμέτωπους και ελάτε να δώσουμε ανάσα και προοπτική σε αυτή τη χώρα και σε αυτό το λαό.

Θέλω λοιπόν. Θέλω λοιπόν, φίλες και φίλοι, πολίτες της Λαμίας, να συνειδητοποιήσουμε ότι η μάχη των εκλογών της 21 του Μάη είναι μια μάχη κρίσιμη. Μπορεί αυτές οι εκλογές να είναι εκλογές απλής αναλογικής, αλλά δεν σημαίνει ότι δεν θα είναι και εκλογές απλής λογικής. Όποιος έρθει πρώτος θα έχει τη δυνατότητα να δρομολογήσει τις εξελίξεις για τη διαμόρφωση κυβέρνησης. Γι' αυτό λοιπόν λέμε ότι το δίλημμα της κάλπης θα είναι εν τέλει ένα. Αλλάζουμε ή συνεχίζουμε να βουλιάζουμε; Θα μπορούμε να έχουμε τη δυνατότητα να πάρουμε ανάσα με αύξηση, αυξήσεις στους μισθούς, μειώσεις στις τιμές των προιόντων, ρύθμιση χρεών και ένα δίκαιο και αποτελεσματικό κοινωνικό κράτος, όπως αυτά προτείνει το σχέδιο του ΣΥΡΙΖΑ ή θα συνεχίσουμε να βουλιάζουμε στην αισχροκέρδεια, στις ανισότητες, στην αδικία; Το δίλημμα λοιπόν αυτής της κάλπης είναι Μητσοτάκης ξανά ή αλλαγή; Μητσοτάκης ξανά ή ΣΥΡΙΖΑ προοδευτική συμμαχία και είμαι βέβαιος και από την παρουσία σας εδώ και από το βλέμμα σας, την αυτοπεποίθησή σας, το βλέπω, είμαι βέβαιος ότι το αποτέλεσμα έχει ήδη προδιαγραφεί. Το αποτέλεσμα στο δίλημμα αυτό που έθεσα θα είναι νίκη του ΣΥΡΙΖΑ, νίκη του λαού, νίκη της δημοκρατίας. Θέλω να αναρωτηθούμε. Θέλουμε στις 21 του Μάη, το βράδυ να πανηγυρίζουν τα καρτέλ; Τα μεγάλα συμφέροντα; Oι ισχυροί επιχειρηματικοί όμιλοι; Ή να πανηγυρίζει ο λαός, να βγει στους δρόμους και να πανηγυρίσει για τη μεγάλη νίκη της δημοκρατίας; Και πώς θα συμβεί αυτό; 

Απευθύνομαι στις νέες και στους νέους που θα ψηφίσουν για πρώτη φορά. Πολλοί από αυτούς και δικαίως θεωρούν ότι η ψήφος τους πρέπει να είναι ψήφος διαμαρτυρίας. Σωστά κάνουν. Το πρώτο που τους λέω είναι ότι το κρίσιμο, ό,τι και να ψηφίσουν, είναι να πάνε στην κάλπη. Μην αφήσουν αυτό το όπλο. Το βόλι τους είναι αυτό. Μην το αφήσουν για να το διαχειριστούνε άλλοι. Όμως τους καλώ να σκεφτούν. Ποια θα είναι εκείνη η ψήφος που θα ενοχλήσει το σύστημα και το κατεστημένο; Μονάχα αυτή που θα πονέσει το σύστημα και το κατεστημένο; Και ποια ψήφος θα πονέσει το σύστημα; Αυτή που θα οδηγήσει σε ήττα τους εκλεκτούς του κατεστημένου. Αυτή που θα οδηγήσει σε ήττα τον κύριο Μητσοτάκη και τη νέα δημοκρατία. Άρα μονάχα η ψήφος στο ΣΥΡΙΖΑ, μπορεί στ' αλήθεια να δημιουργήσει σοβαρό πρόβλημα σε αυτό το κατεστημένο που μας κυβερνά όλα αυτά τα χρόνια.

Και καλώ και όλους εσάς. Σε αυτές τις εκλογές να δώσουμε τη μάχη για να δημιουργήσουμε τις προϋποθέσεις μιας μεγάλης αληθινής αλλαγής. Όλα τα προηγούμενα χρόνια, τα προηγούμενα χρόνια που κυβερνήσαμε από το 15 ως το 19, ξέρετε ότι κυβερνήσαμε μέσα σε καταναγκασμούς. Δεν υλοποιήσαμε το δικό μας πρόγραμμα. Γι αυτό πολλές φορές λέω και θα το ξαναπώ και σήμερα. Είναι η πρώτη ευκαιρία που ζητάμε να κυβερνήσουμε με βάση το δικό μας πρόγραμμα. Τώρα δεν θα υπάρχει ούτε ο Σόιμπλε για να φωνάζουν Βάστα Σόιμπλε, ούτε ο Γερούν για να λένε γερά Γερούν. Τώρα θα είμαστε εμείς απέναντι στην ιστορία. Και πιστεύω ότι το χρωστάμε, όχι ο λαός εμάς, εμείς στον λαό, στην ιστορία και στην Ελλάδα να αφήσουμε πίσω μας μια χώρα η οποία θα είναι κανονική ευρωπαϊκή χώρα και όχι μια χώρα που θα είναι παρίας της Ευρώπης. 

Τι να πω για το ντιμπέιτ; Υποσχέθηκε, εντάξει, πρέπει να είμαστε μεγαλόψυχοι και καλόκαρδοι. Να είμαστε καλόκαρδοι. Ο κύριος Μητσοτάκης θα έρθει μεθαύριο στο Ραδιομέγαρο της ΕΡΤ σε μια διαδικασία παράλληλων μονολόγων. Δεν θέλει να έχουμε μια ανοιχτή συζήτηση, ουσιαστική συζήτηση. Και δεν θέλει διότι γνωρίζει όχι οτί ο ίδιος, εγώ δεν υποτιμώ τους αντιπάλους μου, αλλά γιατί γνωρίζει ότι τα πολιτικά του επιχειρήματα δεν μπορούν να σταθούν; Έχει μάθει να λέει καλημέρα, μην είστε τόσο κακοί μαζί του. Υποσχέθηκε όμως σήμερα ότι μετά τις εκλογές θα έρθει, λέει σε ένα ντιμπέιτ μαζί μου. Ξέρετε κάτι; Έχω την αίσθηση ότι ούτε αυτό θα γίνει, διότι μετά τις εκλογές, η νέα δημοκρατία θα είναι δεύτερο κόμμα, και μετά τις εκλογές θα αρχίσουν τα όργανα στη Νέα Δημοκρατία. Ενδεχομένως να κάνω ντιμπέιτ με άλλον αρχηγό, αλλά με τον Μητσοτάκη, οι δυό μας, δεν θα έχω τη χαρά να κάνω ντιμπέιτ. Δεν ήταν γραφτό απ' ό,τι φαίνεται.

Θέλω λοιπόν, κλείνοντας. Θέλω κλείνοντας να σας ζητήσω αυτές τις 2 εβδομάδες, να γίνετε εσείς η φωνή και η δύναμη η πολλαπλασιαστική του μηνύματος της αλλαγής και της ψήφου στον ΣΥΡΙΖΑ Προοδευτική Συμμαχία. Εμείς, όπως γνωρίζετε, είμαστε ένα κόμμα που δεν έχουμε τη στήριξη των ισχυρών και των μεγάλων μέσων ενημέρωσης. Έχουμε όμως τη στήριξη του απλού λαού και αυτό είναι πολύ πιο σημαντικό. Είναι πολλαπλασιαστική αυτή η δύναμη.

Θέλω λοιπόν να σας καλέσω να γίνετε εσείς οι μεταφορείς του μηνύματος της ελπίδας, να βρεθείτε με τους ανθρώπους με τους συμπολίτες σας, με τους εργαζομένους, με τους αγρότες, με τους ανθρώπους της δημιουργίας, να βρεθείτε με τους νέους ανθρώπους. Βλέπω νέα παιδιά σήμερα εδώ μαζί μας και είναι πολύ ευχάριστο αυτό. 300 - 450.000 νέοι ψηφοφόροι ψηφίζουν σε αυτές τις εκλογές. Πιστέψτε με, αν πάνε στην κάλπη, δεν έχει ούτε μία πιθανότητα να ξανακερδίσει το καθεστώς Μητσοτάκη που μας κυβερνά 4 χρόνια. Σας ζητώ λοιπόν να γίνετε οι φορείς του μηνύματος της αλλαγής και της νίκης. Σας καλώ να δώσουμε μαζί τη μάχη για τη μεγάλη νίκη στις εκλογές της 21 του Μάη και η μεγάλη αυτή συγκέντρωση μας να αποτελέσει μήνυμα. Μήνυμα που θα φτάσει απ' άκρη σ' άκρη σε όλη τη Φθιώτιδα. Διότι ο στόχος μας σε αυτές τις εκλογές της απλής αναλογικής είναι να εκλέξουμε 2 βουλευτές με τον ΣΥΡΙΖΑ Προοδευτική Συμμαχία εδώ στη Φθιώτιδα. 2 βουλευτές στο ΣΥΡΙΖΑ και στην Αριστερά. Θέλω να σας ευχαριστήσω θερμά για αυτή τη συγκλονιστική παρουσία σας και θέλω να δεσμευτώ απέναντί σας. Στις 22 του μηνός θα κάνουμε πράξη την ελπίδα και το όνειρο για προοδευτική κυβέρνηση συνεργασίας που θα εφαρμόσει ένα πρόγραμμα ανόρθωσης της οικονομίας, στήριξης της κοινωνίας, αύξησης μισθών, μείωσης τιμών, ρύθμισης χρεών και ένα κράτος δίκαιο και αποτελεσματικό, ισχυρό, κοινωνικό, δίπλα στον πολίτη, όπως το έχει ανάγκη ο πολίτης. Όπως το έχει ανάγκη η κοινωνία. Να είστε καλά, καλή δύναμη και με τη νίκη. Σας ευχαριστω θερμά. Γεια σας.

