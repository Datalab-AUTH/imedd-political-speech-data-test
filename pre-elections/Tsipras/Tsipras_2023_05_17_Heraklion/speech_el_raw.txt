Πολίτες του Ηρακλείου, έχω έρθει πολλές φορές σ’ αυτήν εδώ την πλατεία. Τούτη τη φορά όμως, το νιώθω, το νιώθετε κι εσείς, ήρθε η ώρα της Αλλαγής! Το υπογράφετε σήμερα εσείς εδώ, στο Ηράκλειο! Το υπογράφει η Κρήτη! Η Κρήτη σήμερα με την παρουσία σας υπογράφει το Συμβόλαιο της Αλλαγής. Διότι σε κάθε κρίσιμη στροφή της Ιστορίας, η Κρήτη ήταν πάντοτε μπροστά. Και σήμερα είναι μια τέτοια στιγμή. Η Ιστορία καλεί την Κρήτη και η Κρήτη καλεί την Ιστορία! Αυτή την Κυριακή, για δεύτερη φορά μετά από 30 χρόνια, η Κρήτη ξαναδιώχνει έναν Μητσοτάκη από το Μέγαρο Μαξίμου! Πολίτες του Ηρακλείου, όπου κι αν έχω βρεθεί αυτές τις μέρες, ένα είναι το συναίσθημα των ανθρώπων: Ως εδώ! Ως εδώ με την αλαζονεία! Ως εδώ με την αισχροκέρδεια! Ως εδώ με την αδιαφορία! Ως εδώ με την οικογενειοκρατία! Ως εδώ με την αδικία! Και σήμερα, αυτό το μήνυμα δίνετε εδώ στο Ηράκλειο. Ή, για να το πούμε αλλιώς, όπως το λέτε εσείς εδώ στην Κρήτη, «δεν νταγιαντούμε άλλο»! 

Και για να θυμηθώ τα λόγια ενός ωραίου τραγουδιού που τραγουδά ο συντοπίτης σας, ο Γαργανουράκης, «Τα λόγια και τα χρόνια τα χαμένα», αυτά τα λόγια και τα χρόνια τα χαμένα, ήρθε η ώρα να χρεώσουμε αυτή την Κυριακή στην κάλπη. Τα λόγια τα μεγάλα για την ευημερία, για τους καλύτερους μισθούς, για τους λιγότερους φόρους, για την προστασία της μεσαίας τάξης. Αλλά και τα χρόνια αυτά τα τέσσερα που μας πλήγωσαν.

Η θλιβερή πανευρωπαϊκή πρωτιά της πανδημίας, τα δισεκατομμύρια των απευθείας αναθέσεων, η προπαγάνδα της «Ενημέρωσης 107» με τις λίστες Πέτσα, οι υποκλοπές και το παρακράτος, η ακρίβεια που γονάτισε τα νοικοκυριά και τις επιχειρήσεις, τα σπίτια και οι περιουσίες που έβαλαν σημάδι τα κοράκια, τα νιάτα που χάθηκαν τόσο άδικα στα Τέμπη πριν από δυο μήνες. Τίποτα απ’ αυτά, σας διαβεβαιώνω και δεσμευόμαστε, δεν θα ξεχαστεί. Και τίποτα απ’ αυτά δεν θα επιτρέψουμε να ξανασυμβεί. 

Η Αλλαγή, φίλες και φίλοι, πολίτες του Ηρακλείου, δεν είναι ένα σύνθημα που το μηρυκάζουμε από το παρελθόν. Είναι απαίτηση της κοινωνίας, του καθημερινού ανθρώπου, τους ανθρώπου της εργασίας, του μικρομεσαίου, του αγρότη, του κτηνοτρόφου, του νέου, κάθε ανθρώπου που θέλει να ζήσει, να αναπνεύσει σε αυτή τη χώρα.Η Αλλαγή είναι απαίτηση, η δικαιοσύνη είναι ανάγκη, η αξιοκρατία είναι υποχρέωση. Η Ελλάδα θα γυρίσει σελίδα. Και η συγκέντρωσή σας σήμερα το επιβεβαιώνει. Είναι η πιο αξιόπιστη δημοσκόπηση. Όπως και οι συγκεντρώσεις που κάναμε στη Θεσσαλονίκη, στα Γιάννενα, τον Βόλο, το Αγρίνιο, σε όλη την Ελλάδα.

Και ξέρετε ποια είναι επίσης πολύ αξιόπιστη απόδειξη της νίκης, αξιόπιστη όσο δεν παίρνει; Ο φόβος και ο πανικός του κ. Μητσοτάκη αυτές τις μέρες. Ο φόβος και ο πανικός που δεν κρύβεται. Και δείχνει αυτός ο φόβος ποιος είναι, πώς σκέφτεται και πώς αντιδρά, τώρα που τον έχουν ζώσει τα φίδια της ήττας. Μόλις ήρθε αντιμέτωπος με μια λίγο ζόρικη ερώτηση σ’ αυτό το debate -που δενν ήθελε να πάμε οι δυο μας με τίποτα, και μάλλον καλά έκανε ο άνθρωπος, αλλά πίστεψε πως θα κρυφτεί πίσω από τους άλλους τέσσερις-, μόλις έγινε μια ζόρικη ερώτηση, ομολόγησε από μόνος του το σκάνδαλο των υποκλοπών.

Μόλις ο Ανδρουλάκης είπε ότι θέλει να δει στη φυλακή αυτούς που τον παγίδενυσαν κι εγώ το αυτονόητο, ότι θα κάνουμε Προανακριτική για να ερευνηθεί σε βάθος το μεγαλύτερο σκάνδαλο της Μεταπολίτευσης,  λες και τον χτύπησε ηλεκτρικό ρεύμα. Και δήλωσε χτες -δεν δήλωσε, έκλαιγε- ότι θέλουμε να τον βάλουμε στη φυλακή. Μα, γιατί εξανίσταται αυτός ο τόσο αθώος που δεν ήξερε, που δεν άκουσε, που δεν είδε; Μήπως φοβάται τη Δικαιοσύνη που δεν σταματά στιγμή να λέει πως την εμπιστεύεται; Γιατί συμπεριφέρεται σαν ένοχος ένας άνθρωπος τόσο πολύ αθώος; Δυστυχώς όμως, φίλες και φίλοι, έκανε κάτι πολύ χειρότερο, που δείχνει το αληθινό του πρόσωπο. 

Δεν δίστασε χθες να πει ότι η μήνυση των συγγενών των θυμάτων του δυστυχήματος στα Τέμπη, συνιστά εργαλειοποίηση αυτού του δυστυχήματος. Και αναρωτιέμαι: Εργαλειοποίηση από τους ανθρώπους που έχασαν τα παιδιά τους; Μας είπαν σήμερα ότι δεν το είπε έτσι. Θέλω να σας το διαβάσω εδώ, λέξη λέξη τι είπε: «Λυπάμαι που το ζήτημα αυτό εργαλειοποιείται με τέτοιο τρόπο λίγες μέρες πριν τις εκλογές. Και πιστεύω ότι και ο δικαιολογημένος θυμός των συγγενών των θυμάτων δεν δικαιολογεί τέτοιου είδους συμπεριφορές». 

Την έβλεπα και την ξανάβλεπα αυτή τη δήλωση, γιατί δεν πίστευα στ’ αυτιά μου. Αυτά είπε, δίχως να ντρέπεται ο υπόλογος για την τραγωδία και για τη συγκάλυψη της τραγωδίας. Κι έφτασε να προσβάλλει με τον πιο βάναυσο και απάνθρωπο τρόπο αυτούς που έχασαν τα παιδιά τους. Και αναρωτιέμαι: Πόσο πιο χαμηλά μπορεί να πέσει ένας πρωθυπουργός; Πόσο πιο χαμηλά μπορεί να πέσει ένας άνθρωπος; Ας ξεχάσουμε εδώ την πολιτική. Διότι, ακριβώς, δεν νοιάζεται, δεν νιώθει αυτός ο άνθρωπος! Και είναι άδικο για την Ελλάδα και τους Έλληνες να έχει έναν πρωθυπουργό που δεν καταλαβαίνει, που δεν νιώθει τον πόνο, που δεν μπορεί να νιώσει την αγωνία των ανθρώπων, που δεν μπορεί να νοιαστεί για τους απλούς, καθημερινούς ανθρώπους, να νοιαστεί το πένθος τους, την αγωνία τους.

δεν νιώθει και δεν νοιάζεται. Αυτές οι δυο λέξεις είναι που τον χαρακτηρίζουν. δεν νοιάζεται για τους ανθρώπους της εργασίας. Αν νοιαζόταν, δεν θα επέβαλλε την εργασιακή ζούγκλα. δεν θα καταργούσε το οκτάωρο. δεν θα θέσπιζε απλήρωτες υπερωρίες. δεν θα διέλυε το Σώμα Επιθεώρησης Εργασίας, να μην έχουν οι εργαζόμενοι πού να στηριχθούν. 

δενν νοιάζεται για τα νοικοκυριά, αλλιώς δενν θα τα οδηγούσε στην απόγνωση. 40% μειωμένη αγοραστική δύναμη, για όσα νοικοκυριά έχουν εισόδημα ως 700 ευρώ. Η Eurostat το διαπιστώνει, όχι ο ΣΥΡΙΖΑ. Δραστικά μειωμένος ο ονομαστικός αλλά και ο πραγματικός μισθός το ’22. Ο ΟΟΣΑ το διαπιστώνει, όχι ο ΣΥΡΙΖΑ. 

40 δισεκατομμύρια αυξημένο το ιδιωτικό χρέος, 50 δισεκατομμύρια αυξημένο το δημόσιο χρέος. Η μισή Ελλάδα, 4.250.000 Έλληνες χρωστάνε, έχουν μη εξυπηρετούμενες οφειλές στις τράπεζες, στην Εφορία, στα ασφαλιστικά ταμεία. Και 700.000 νοικοκυριά αγωνιούν αν αύριο θα χάσουν τα σπίτια τους στους πλειστηριασμούς, διότι τα πέρασε στα funds ο κ. Μητσοτάκης. 

Δεν νοιάζεται λοιπόν γι' αυτά. δεν νοιάζεται για τη μεσαία τάξη, που εξαπάτησε. Αν νοιαζόταν, δεν θα την εξαπατούσε τόσο χυδαία. Της έταζε σαλόνια, την έκανε να ζει με τα κουπόνια. Κουπόνι για το σούπερ μάρκετ, κουπόνι για το ρεύμα, κουπόνι για τη βενζίνη.

Δεν νοιάζεται για τη δημόσια Υγεία. Αν νοιαζόταν, δεν θα ρήμαζε το ΕΣΥ, με αποτέλεσμα να έχουμε αυτές τις εκατόμβες της πανδημίας. 

Δεν νοιάζεται για τις νέες και τους νέους. Αν νοιαζόταν, δεν θα πετούσε έξω από τα πανεπιστήμια 20.000 παιδιά κάθε χρόνο με την Ελάχιστη Βάση Εισαγωγής, που έβαλε στις πανελλαδικές εξετάσεις. Δεν θα έβαζε λουκέτο σε Τμήματα και Σχολές στην Περιφέρεια. Θα έστελνε καθηγητές και όχι αστυνομικούς στα ΑΕΙ της χώρας. Αν νοιαζόταν για τις νέες και τους νέους, για την Παιδεία, για το μέλλον αυτού του τόπου. 

Το χειρότερο όμως είναι ότι δεν νοιάζεται ούτε για τη Δημοκρατία. Οργάνωσε το παρακράτος με κέντρο το Μέγαρο Μαξίμου. Έκανε τις υποκλοπές εργαλείο του καθεστώτος του, την εξαγορά και τον εκβιασμό  όπλο του και επιχείρησε να χειραγωγήσει τους τίμιους δικαστές, με την ανασφάλεια και τον φόβο.

Θέλω όμως σ’ αυτό το σημείο να κάνω μια παρένθεση. Δεν την κάνω συχνά, ιδίως όταν βρίσκομαι στην Κρήτη, γιατί θα απευθυνθώ σε μια μειοψηφία της Κρήτης. Τους τιμούμε όμως. Στους συντηρητικούς ανθρώπους θα απευθυνθώ, στους ψηφοφόρους της Νέας Δημοκρατίας θα απευθυνθώ, αυτούς που ψηφίζουν για τις δικές τους αρχές και τις δικές τους αξίες, που μπορεί να διαφωνούμε, αλλά τους σεβόμαστε. Όχι σ’ αυτούς που τρώνε. Σ’ αυτούς που δεν τρώνε. Δεν τρώνε όλοι. Τρώνε πολλοί, είναι αλήθεια, αλλά όχι όλοι. Θέλω λοιπόν να απευθυνθώ στους έντιμους ψηφοφόρους της Νέας Δημοκρατίας και να τους ρωτήσω: Είναι αυτή η Νέα Δημοκρατία του ιδρυτή σας, του Κωνσταντίνου Καραμανλή; 

Σας αξίζει ένας πρωθυπουργός που κρυφακούει και κρυφοκοιτάζει από την κλειδαρότρυπα του Predator στο γραφείο του το μισό πολιτικό σύστημα; Ένας πρωθυπουργός που συλλέγει υλικό για να εκβιάζει τη μισή Ελλάδα; Μπορεί να μη συμφωνούμε σε πολλά, για ένα πράγμα όμως είμαι σίγουρος ότι θα συμφωνήσουμε: Ότι αυτό είναι ό,τι πιο ανήθικο έχει κάνει ποτέ στη χώρα οποιοσδήποτε Έλληνας πρωθυπουργός. Ακόμα λοιπόν και αν δεν διαφωνείτε με την πολιτική Μητσοτάκη, είμαι βέβαιος ότι διαφωνείτε με την ηθική του. Μην του δώσετε λοιπόν λευκή επιταγή με την ψήφο σας για να ξεπλυθεί και τα επόμενα τέσσερα χρόνια, να κάνει ακόμα χειρότερα για τη δημοκρατία. Έχουμε όλοι ευθύνη με την ψήφο μας. 

Ο κ. Μητσοτάκης, έλεγα λοιπόν, ότι δεν νοιάζεται. Θέλετε όμως να σας πω και κάτι; Δεν νοιάζεται για τους πολλούς. Υπάρχουν κάποιοι για τους οποίους νοιάζεται. Υπάρχουν κάποιοι λίγοι για τους οποίους νοιάζεται και παρανοιάζεται. Τα σπίτια που χάνονται, κάποιοι τα αρπάζουν κοψοχρονιά. Γι' αυτούς νοιάζεται. Από τους μισθούς της φτώχειας, βγαίνουν τα κέρδη του πλούτου. Γι' αυτούς που τα βγάζουν, νοιάζεται. Από την αισχροκέρδεια στο ρεύμα, το σούπερ μάρκετ, τα καύσιμα, κάποιοι μπουκώνουν λογαριασμούς σε φορολογικούς παραδείσους. Γι' αυτούς νοιάζεται. Κι αυτά, ξέρετε κάτι; Δεν έτυχαν, πέτυχαν. Γιατί αυτή ήταν η πολιτική του. Μπροστά στα μάτια μας έχει αρχίσει με σχέδιο και κυνισμό, τη μεγαλύτερη αναδιανομή πλούτου και περιουσιών από τον Β’ Παγκόσμιο Πόλεμο ως σήμερα. Και αλίμονο αν υπάρξει δεύτερη τετραετία. Αυτός είναι ικανός να δώσει στα funds ακόμη και την Κνωσό και να σας κάνει έξωση.

Γιατί, πολίτες του Ηρακλείου, νοιάζεται για κάποιους λίγους και ισχυρούς. Νοιάζεται για τον στρατό των ημετέρων που μοιράστηκε δισεκατομμύρια από τις απευθείας αναθέσεις, εταιρείες που φτιάχτηκαν λίγες μέρες πριν τους διαγωνισμούς, για τα γαλάζια παιδιά και, όπως εύστοχα τις ονοματίσαμε, για τις «γαλάζιες ακρίδες». Νοιάζεται για τους μεγάλους επιχειρηματικούς ομίλους που πήραν τα λεφτά από το Ταμείο Ανάκαμψης, αντί να δοθούν για υποδομές για το δημόσιο συμφέρον, ενώ οι μικρομεσαίοι, το 96% των επιχειρήσεων στη χώρα μας, δεν μπορούν να περάσουν ούτε έξω από τις τράπεζες, όχι να καθίσουν στο γκισέ για δανειοδότηση. Νοιάζεται γι' αυτές τις 15 εισηγμένες στο Χρηματιστήριο εταιρείες που έχουν κάνει ρεκόρ κερδοφορίας εικοσαετίας, με πάνω από 1 δισεκατομμύριο κέρδη η κάθε μια το ’22. Ναι, γι' αυτούς νοιάζεται. 

Και τι θέλει; Να τα ξεχάσουμε όλα όσα έγιναν αυτά τα χρόνια, πηγαίνοντας στην κάλπη. Τι μας είπε χτες; «Κανένας δεν ψηφίζει γι' αυτά που έγιναν χτες, αλλά για το μέλλον». Αλήθεια τώρα, κ. Μητσοτάκη; Τα λέτε εσείς αυτά που όλη σας η προεκλογική εκστρατεία είναι τι κάναμε εμείς το ’15; Κανείς δεν νοιάζεται λοιπόν, έτσι; Τι λέει στους ψηφοφόρους; Ξεχάστε τι παθαίνετε όταν μπαίνετε στα σούπερ μάρκετ και βλέπετε τις τιμές και διαπιστώνετε ότι δεν βγαίνει ο λογαριασμός. 

Ξεχάστε αν είστε νέο ζευγάρι και δεν μπορείτε να ανοίξετε σπίτι γιατί οι μισθοί στην Ελλάδα είναι μισθοί Βουλγαρίας και τα ενοίκια είναι ενοίκια Βρετανίας, Λονδίνου. 

Ξεχάστε, σας λέει, αν είστε καταστηματάρχης, τις εισπρακτικές που σας κυνηγάνε κι έχουν γίνει εφιάλτης σας. 

Ξέχνα αν είσαι συνταξιούχος, τη 13η σύνταξη που σου έδωσε ο ΣΥΡΙΖΑ. Υποσχέθηκα ότι θα την κρατήσω και στην έκοψα.

Ξέχνα, αν είσαι αγρότης και έχεις καταστραφεί από τις τιμές στα λιπάσματα, τις ζωοτροφές, το πετρέλαιο, ξέχνα τα όλα! 

Ξέχνα όλα όσα έγιναν τέσσερα χρόνια τώρα κι όσα τραβάς. Ξέχνα τα όταν πας πίσω από το παραβάν. Και δώσε μια ευκαιρία στον κ. Μητσοτάκη να συνεχίσει. Να σε κάνει τι, δηλαδή; Να σε αποτελειώσει. Να εμπιστευθούμε το μέλλον σ’ εκείνον που μας έκαψε το παρόν και το παρελθόν! Όχι κ. Μητσοτάκη. Η τετραετία που πέρασε περιγράφει με τα πιο μελανά χρώματα την τετραετία που ετοιμάζετε. Γι' αυτό και με την ψήφο του ο ελληνικός λαός δεν θα σας αφήσει να ολοκληρώσετε αυτό το έργο! Γι' αυτό λοιπόν λέμε ότι το αύριο του τόπου είναι η πολιτική αλλαγή. Και αν έγινε το αύριο αλλαγή, αυτό είναι γιατί την έκανε ανάγκη το δικός σας χτες, κ. Μητσοτάκη, όσα κάνατε τέσσερα χρόνια. 

Μας λέει, όμως, ότι η αλλαγή σημαίνει περιπέτειες, ΣΥΡΙΖΑ σημαίνει περιπέτειες, ενώ το καθεστώς του σημαίνει σταθερότητα. Σταθερότητα στην αισχροκέρδεια, σταθερότητα στην αδικία, σταθερότητα στις ανισότητες, σταθερότητα στην οικογενειοκρατία. Ωραία σταθερότητα! 
Τι θέλει να πει όμως λέγοντάς το αυτό; Ιδίως στις νέες και στους νέους; Καθίστε στ’ αυγά σας, θέλει να πει. Μη μιλάτε. Μην αντιστέκεστε, μην ονειρεύεστε καν. Απαντώ λοιπόν σ’ αυτό: Η δική του σταθερότητα είναι η ανασφάλεια, η ανησυχία, η αγωνία για τους πολλούς. Γιατί δεν υπάρχει σταθερότητα πουθενά στον κόσμο, ούτε στον τόπο μας, χωρίς δικαιοσύνη. Δεν υπάρχει σταθερότητα χωρίς δημοκρατία. Δεν υπάρχει σταθερότητα χωρίς κοινωνική συνοχή. Που πάει να πει, δεν υπάρχει προοπτική σταθερότητας στον τόπο χωρίς αλλαγή. Γι' αυτό και το αληθινό δίλημμα τελικά για το λαό, είναι: Μητσοτάκης ή σταθερότητα; Και η απάντηση είναι: ΣΥΡΙΖΑ την Κυριακή για μια κυβέρνηση προοδευτικής συνεργασίας, για μια κυβέρνηση σταθερότητας και μακράς πνοής. 

Γιατί, πράγματι, ο ΣΥΡΙΖΑ, η μεγάλη δύναμη της αλλαγής, είναι η πιο αποτελεσματική δύναμη σταθερότητας στον τόπο. Γιατί σταθερότητα σημαίνει ασφάλεια στη ζωή των ανθρώπων. Σταθερότητα σημαίνει σύγχρονη δημόσια Υγεία, σύγχρονη δημόσια Παιδεία, στήριξη των ευάλωτων. Σταθερότητα σημαίνει αίσθημα ασφάλειας στη δουλειά. Πυλώνες σταθερότητας δεν είναι τα μεγάλα λόγια, αλλά όσα δεσμευτικά  προβλέπει το Συμβόλαιο για την Αλλαγή που έδωσε στη δημοσιότητα ο ΣΥΡΙΖΑ προχθές, με τα 11 άρθρα του. Εμείς, ξέρετε, κρατήσαμε όρθια την Ελλάδα στα δύσκολα. Δοκιμαστήκαμε σε συνθήκες πολιορκίας. Μάθαμε να μετράμε κάθε μας βήμα με κριτήριο το καλό της πατρίδας και όχι του κόμματος. 

Οδηγήσαμε την Ελλάδα έξω από τα μνημόνια, μέσα στις αγορές. Προικίσαμε τη σταθερότητα του τόπου με 37 δισεκατομμύρια που αφήσαμε στα δημόσια ταμεία, γιατί τα χέρια τα δικά μας ήταν έντιμα. Λεφτά του λαού που σεβαστήκαμε ως το τελευταίο ευρώ. Μη μας κάνει  και μαθήματα σταθερότητας η Παράταξη που έριξε τη χώρα στη δίνη της χρεοκοπίας, την άφησε το 2009 με 15% έλλειμμα και το ’15 με άδεια Ταμεία. Πάει πολύ να μας μιλάτε εσείς για σταθερότητα! Και τούτη την ώρα, μπορούμε να το πούμε με σιγουριά: Ξέρουμε πώς θα βγάλουμε τον τόπο από την κρίση, μπορούμε να βγάλουμε τον τόπο από την κρίση. Ξέρουμε, μπορούμε. Αυτή είναι η διαβεβαίωση που δίνουμε. 

Ξέρουμε και μπορούμε να δώσουμε πνοή ανάπτυξης στην οικονομία αυξάνοντας τον κατώτατο μισθό στα 880 ευρώ και θεσπίζοντας την τιμαριθμική αναπροσαρμογή. 

Ξέρουμε και μπορούμε να προστατεύσουμε την πρώτη κατοικία, την επαγγελματική στέγη, την αγροτική γή από τους πλειστηριασμούς. 

Ξέρουμε και μπορούμε να στηρίξουμε τη μεσαία τάξη με ελάφρυνση της φορολογίας, κίνητρα χρηματοδότησης από ευρωπαϊκούς και εγχώριους πόρους με μείωση της γραφειοκρατίας.

Ξέρουμε και μπορούμε να ενισχύσουμε αποφασιστικά το κοινωνικό κράτος. 

Ξέρουμε και μπορούμε να ανοίξουμε έναν δρόμο μόρφωσης και απασχόλησης στα νέα παιδιά. 

Ξέρουμε και μπορούμε να προστατεύσουμε την πολιτιστική μας κληρονομιά, να αναβαθμίσουμε τον πολιτισμό μας. Έχουμε τη γνώση, την εμπειρία, κυρίως όμως μπορούμε. Γιατί ζητάμε όχι μια δεύτερη ευκαιρία, αλλά την πρώτη ευκαιρία να κυβερνήσουμε χωρίς μνημόνια, χωρίς τρόικα, χωρίς καταναγκασμούς. Να κυβερνήσουμε με τα θέλω μας, με το πρόγραμμά μας και όχι με τα πρέπει! Και έχουμε και τους ανθρώπους για να το πετύχουμε αυτό. 

Θέλω το σύνθημα αυτό να το φωνάζετε σε τέσσερα βράδια από τώρα. Την Κυριακή που μας έρχεται να το φωνάζετε το σύνθημα αυτό. Και μπορούμε να το κάνουμε πράξη! Μπορούμε να πετύχουμε τη μεγάλη νίκη του λαού και της δημοκρατίας και να σχηματίσουμε προοδευτική κυβέρνηση στις 22 του Μάη. Για άλλη μια φορά η Κρήτη θα δώσει τον τόνο σ’ αυτή τη μάχη. Και για άλλη μια φορά η Κρήτη θα είναι αυτή που θα διώξει τη Δεξιά και έναν Μητσοτάκη από το Μέγαρο Μαξίμου! Να είστε βέβαιοι γι' αυτό. Κοντοζυγώνει η ώρα!

Έχουμε όμως, έλεγα, πολίτες του Ηρακλείου, πέρα από τη γνώση, την εμπειρία και τις δυνατότητες, και τους ανθρώπους. Μια σύγκριση των ψηφοδελτίων επικρατείας του ΣΥΡΙΖΑ και της Νέας Δημοκρατίας, αρκεί να δείξει ποιος έχει το συγκριτικό πλεονέκτημα στο ανθρώπινο δυναμικό. Έχουμε λοιπόν  και το πρόγραμμα και το σχέδιο και τους ανθρώπους για να το εφαρμόσουμε. Ένα πρόγραμμα κοστολογημένο ευρώ το ευρώ, καταρτισμένο με διάλογο χρόνων με τις κοινωνικές ομάδες, επιβεβαιωμένο από κορυφαίους ειδικούς τεχνοκράτες και επιστήμονες. Με ευθύνη και αποφασιστικότητα λοιπόν ζητάμε να μας δώσει ο ελληνικός λαός την εντολή να κυβερνήσουμε. Εντολή αλλαγής και προοδευτικής διακυβέρνησης.  

Λένε, όμως, ότι το πρόγραμμά μας κοστίζει ακριβά. Ποιοι το λένε αυτό; Το λένε αυτοί που έδωσαν μέσα σ’ ένα χρόνο 10 δισεκατομμύρια ευρώ σε επιδοτήσεις στην αισχροκέρδεια του ρεύματος. Αυτοί το λένε. Το λένε αυτό αυτοί που έδωσαν 10 δισεκατομμύρια ευρώ πάλι σ’ ένα χρόνο σε απευθείας αναθέσεις. Το λένε αυτό αυτοί που χρωστάει το κόμμα τους 400 εκατομμύρια ευρώ στις τράπεζες, δανεικά κι αγύριστα, αλλά κανείς δεν τους λέει κουβέντα και ετοιμάζονται να κάνουν έξωση στους απλούς πολίτες για 5.000 και 10.000 ευρώ. 
Ξέρουν από κοστολόγηση αυτοί. Γι' αυτό τους φάνηκε ακριβό το πρόγραμμά μας. Λοιπόν, θέλω σήμερα να σας πω μια αλήθεια: Το πρόγραμμά μας έχει ένα κόστος. Θα κοστίσει ακριβά. Ξέρετε σε ποιους; Σ’ αυτούς που έχουν δίκιο να ανησυχούν.

Θα κοστίσει ακριβά το πρόγραμμά μας στα funds διότι δεν θα πάρουν κοψοχρονιά την περιουσία των απλών ανθρώπων, που πήραν τα δάνεια με 25% και θέλουν να πάρουν πίσω το 100%. Θα κοστίσει ακριβά το πρόγραμμά μας στα καρτέλ της ενέργειας, διότι θα σταματήσει το παραμύθι της αισχροκέρδειας, τα ουρανοκατέβατα κέρδη. Θα κοστίσει ακριβά στους αεριτζήδες των κρατικών συμβάσεων και στους ανάδοχους των απευθείας αναθέσεων, διότι τελειώνει από Δευτέρα το πάρτι που έστησαν τέσσερα χρόνια τώρα.  Σε κάποιους λοιπόν θα κοστίσει ακριβά. Και ξέρετε κάτι; Το δείχνουν ότι φοβούνται, το δείχνουν ότι ανησυχούν. Θυμάστε πριν από λίγες μέρες, ένα βίντεο είδε το φως της δημοσιότητας. Ήταν ένας επιχειρηματίας, απ’ αυτούς που θα του κοστίσει ακριβά το πρόγραμμά μας, που απειλούσε τους εργαζομένους του με απόλυση αν ψηφίσουν ΣΥΡΙΖΑ, δίπλα στον περιχαρή υπουργό της Αναπτύξεως.

Ναι λοιπόν, σ’ αυτούς θα κοστίσει ακριβά το πρόγραμμά μας. Διότι το πρόγραμμά μας θα δώσει ανάσα, δικαιώματα στους εργαζόμενους, στη μεσαία τάξη, στους μικρομεσαίους επιχειρηματίες. Και θα προασπίσει τον δημόσιο πλούτο. Το πρόγραμμά μας λοιπόν, που παρουσιάσαμε προχθές, το Συμβόλαιο Αλλαγής, έχει 11 άρθρα. Αλλά, σας το λέω να το θυμάστε απλά και κατανοητά, για να μπορείτε να το μεταφέρετε σε κάθε χωριό του Ηρακλείου και της Κρήτης, να ξέρει ο κάθε σύντεκνος  όταν ψηφίζει ΣΥΡΙΖΑ, τι ακριβώς θα συμβεί. Με ψήφο λοιπόν στο ΣΥΡΙΖΑ, θα έχουμε: Αύξηση μισθών, μείωση τιμών, ρύθμιση χρεών και ένα δίκαιο, αποτελεσματικό, ισχυρό κοινωνικό κράτος δίπλα στον πολίτη. Αυτό σημαίνει ψήφος στον ΣΥΡΙΖΑ. Αυτό είναι το Συμβόλαιο για την Αλλαγή. Τέσσερα πράγματα απλά. 

Επειδή όμως, η δικαιοσύνη ορισμένες φορές πρέπει να επισπεύδει, εμείς, να ξέρετε, έχουμε ετοιμάσει μια πράξη νομοθετικού περιεχομένου, για να την υπογράψουμε με τη σύσταση της κυβέρνησης και πριν ακόμα συγκροτηθεί η Βουλή. Αυτή η πράξη νομοθετικού περιεχομένου έχει τρία άρθρα: 

Το πρώτο άρθρο είναι η αναστολή όλων των πλειστηριασμών πρώτης κατοικίας, μέχρις ότου θεσπίσουμε, νομοθετήσουμε το πλαίσιο της δίκαιης ρύθμισης που θα δώσει ανάσα.  Το δημοσιονομικό κόστος, που μας μιλάνε για τα κόστη: μηδέν.

Το δεύτερο άρθρο είναι  η κατάργηση από αυτές τις εξετάσεις της Ελάχιστης Βάσης Εισαγωγής, που κόβει κάθε χρόνο περίπου 20.000 μαθητές από την Τριτοβάθμια Εκπαίδευση, να το ξέρουν τα παιδιά, να εντείνουν τις προσπάθειές τους και το διάβασμά τους. Διότι φέτος δεν θα υπάρχει το τεχνητό χέρι της κ. Κεραμέως να τους κόψει το δρόμο για να τους δείξει το δρόμο προς τα κολλέγια. Δημοσιονομικό κόστος; Μηδέν. 

Και το τρίτο άρθρο που έχει ένα δημοσιονομικό κόστος, πολύ  μικρότερο από τα υπερέσοδα του κράτους από τον υψηλό ΦΠΑ, η μείωση του ΦΠΑ για όλα τα τρόφιμα στον κατώτατο συντελεστή και στον μηδενικό συντελεστή για τα τρόφιμα βασικής ανάγκης, το γάλα, το ψωμί, τις βρεφικές τροφές. Η μείωση του Ειδικού Φόρου Κατανάλωσης στο κατώτερο επίπεδο που προβλέπει η Ευρωπαϊκή Ένωση και η κατάργηση της απόδοσης για τον αγρότη και τον κτηνοτρόφο που θα μπορεί στην αντλία να βάζει πετρέλαιο χωρίς να πληρώνει τον Ειδικό Φόρο Κατανάλωσης. 

Αυτά τα τρία προβλέπει η πράξη νομοθετικού περιεχομένου. Την έχουμε έτοιμη και είναι δέσμευσή μας ότι θα την υπογράψουμε, αν εσείς μας δώσετε τη δυνατότητα με την ψήφο σας να είμαστε πρώτο κόμμα την ερχόμενη Κυριακή  για να συγκροτήσουμε κυβέρνηση.
 
Το Συμβόλαιο Αλλαγής προβλέπει βεβαίως την επιστροφή της 13ης σύνταξης στους συνταξιούχους. Προβλέπει την απόδοση των αναδρομικών μετά την απόφαση του ΣτΕ που στέρησε ο κ. Μητσοτάκης. 7 δισεκατομμύρια ευρώ στην τετραετία. Προβλέπει την αποκατάσταση της ισονομίας για όλους τους συνταξιούχους, ώστε να μπορούν να παίρνουν αυξήσεις -με βάση τον δικό μας νόμο συμβαίνει αυτό- και αυτοί που έχουν προσωπική διαφορά, από τώρα, από τον Ιούλιο. Τα προβλέπει αυτά το πρόγραμμά μας. 

Θέλω όμως να πω, πολίτες του Ηρακλείου, το Συμβόλαιο Αλλαγής είναι μια πρόταση ρεαλιστική και κοστολογημένη, εφαρμόσιμη και αναγνωρίζει κάθε δημοκρατικός πολίτης τι θα συμβεί την επόμενη μέρα. Αλλά δεν απευθύνεται μόνο στους πολίτες. Απευθύνεται και στις προοδευτικές δημοκρατικές δυνάμεις. Είναι ταυτόχρονα κι ένα κάλεσμα για συνεννόηση. Σ’ αυτές τις δυνάμεις που ελπίζουμε να καταλαβαίνουν ότι έχει αξία  και σημασία ποιος θα κυβερνά τη χώρα την επόμενη μέρα. 

Γιατί άκουσα κάποιους συντρόφους μας από τα αριστερά να λένε ότι το ίδιο είναι ο ΣΥΡΙΖΑ και η Νέα Δημοκρατία στο πρόγραμμά τους. Αλήθεια, αγαπητοί μας σύντροφοι; Το ίδιο είναι αν την επόμενη μέρα ο εργαζόμενος θα έχει αποκούμπι, θα έχει Συλλογικές Συμβάσεις Εργασίας, θα έχει καλύτερο μισθό, θα έχει Σώμα Επιθεώρησης Εργασίας; Το ίδιο είναι αν δεν θα είναι απλήρωτες οι υπερωρίες και θα θεσμοθετηθεί ξανά το οκτάωρο, με το αν συνεχίσει αυτή η κυβέρνηση που τα διέλυσε όλα; 

Και κάποιοι άλλοι λένε ότι έχουν διμέτωπο. Και την ίδια στιγμή, παριστάνουν και τους αποκλειστικούς πνευματικούς κληρονόμους της παρακαταθήκης του Ανδρέα Παπανδρέου. Αν ένα πράγμα όμως μας άφησε ο Παπανδρέου, ήταν ότι ποτέ δεν έκανε διμέτωπο με τη Δεξιά  και τις προοδευτικές δυνάμεις. Είχε πάντοτε ένα μέτωπο: Τη Δεξιά. Έτσι κι εμείς λοιπόν σήμερα λέμε: Ένα είναι το μέτωπό μας, δεν είναι οι άλλες δυνάμεις οι προοδευτικές. Μέτωπό μας μόνο είναι η χειρότερη Δεξιά της Μεταπολίτευσης. Η Δεξιά του Κυριάκου Μητσοτάκη. Γι' αυτό λοιπόν εμείς, απευθύνουμε πρόταση συνεργασίας, απλώνουμε τα χέρια της συνεργασίας στις προοδευτικές δυνάμεις. Και κυρίως απευθυνόμαστε στον κυρίαρχο λαό και λέμε: Έχει μεγάλη σημασία ποιος θα είναι πρώτος την επόμενη Κυριακή.

Μπορεί να έχουμε απλή αναλογική, αυτό όμως δεν σημαίνει ότι δεν θα έχουμε και απλή λογική. Αν ο κ. Μητσοτάκης είναι πρώτος, θα εξασφαλίσει άλλα τέσσερα χρόνια. Αν ο ΣΥΡΙΖΑ είναι πρώτος, θα εξασφαλίσει την Αλλαγή, τη Δημοκρατία, τη δικαιοσύνη, την προοδευτική κυβέρνηση συνεργασίας. Αυτό είναι το δίλημμα της επόμενης Κυριακής. Η Αλλαγή λοιπόν είναι αλλαγή για τις ζωές των ανθρώπων, είναι όμως αλλαγή και για την Κρήτη. Να πω δυο λόγια και για την Κρήτη. 

Η Κρήτη ήταν πάντοτε πρωτοπόρος στον αγώνα για την Αλλαγή και τη Δημοκρατία. Και το ξέρω, είναι μαζί μας η Κρήτη! Θα είναι πρώτος ο ΣΥΡΙΖΑ σε όλη την Κρήτη. Για άλλη μια φορά! Το βράδυ της επόμενης Κυριακής, η Κρήτη θα βάλει τα γιορτινά της ρούχα, θα πανηγυρίζουμε σ’ αυτήν εδώ την πλατεία. Αλλαγή για την Κρήτη όμως σημαίνει, να πω δυο λόγια για την Κρήτη, να αναβαθμίσουμε το λιμάνι του Ηρακλείου, που το άφησαν να διαλύεται για να το ξεπουλήσουν. Σημαίνει να αξιοποιήσουμε το αεροδρόμιο «Νίκος Καζαντζάκης» για το οποίο τα τελευταία τέσσερα χρόνια δεν έχει γίνει τίποτα. Σημαίνει να ολοκληρώσουμε άμεσα το αεροδρόμιο στο Καστέλι. 

Σημαίνει να τρέξουμε τον ΒΟΑΚ, για τον οποίο ο ΣΥΡΙΖΑ προετοίμασε τα πάντα και ο κ. Μητσοτάκης, αφού καθυστέρησε τέσσερα χρόνια, δηλώνει ότι επιτέλους ξεκινά αλλά τον φορτώνει με διπλά διόδια για τους πολίτες της Κρήτης. 

Αλλαγή για την Κρήτη σημαίνει επίσης να ξεκολλήσουμε χωρίς καθυστέρηση τα μέτρα στήριξης και αποκατάστασης των πληγέντων από τον σεισμό στο Αρκαλοχώρι, που έχουν εγκαταλειφθεί στην τύχη τους. 

Σημαίνει να αποκαταστήσουμε επιτέλους το οδικό δίκτυο στα Χανιά, που έχει πληγεί από τη θεομηνία. Εδώ και τέσσερα χρόνια τίποτα δεν έκαναν.

Σημαίνει να καταργήσουμε άμεσα τον νόμο που μετέτρεψε τα 5 μεγαλύτερα μουσεία, ανάμεσά τους και του Ηρακλείου, σε Νομικά Πρόσωπα Δημοσίου Δικαίου. Γιατί για εμάς ο πολιτισμός μας είναι η ψυχή μας. 

Σημαίνει να ενισχύσουμε το ΕΣΥ στην Κρήτη με στήριξη όλων των δημοσίων νοσοκομείων σε ιατρικό και νοσηλευτικό προσωπικό και τη δημιουργία νέων Τοπικών Μονάδων Υγείας. 

Σημαίνει να διπλασιάσουμε την επιχορήγηση των πανεπιστημιακών ιδρυμάτων της Κρήτης και να διπλασιάσουμε και τον αριθμό των καθηγητών του, σε βάθος τετραετίας. Γιατί εμείς έχουμε στόχο να προσλαμβάνουμε στα πανεπιστήμια καθηγητές και όχι αστυνομικούς. Οι αστυνομικοί θα πάνε στη γειτονιά να καταπολεμούν το έγκλημα. Καθηγητές στα πανεπιστήμια! Φοιτητική μέριμνα για τους φοιτητές. Φοιτητικές εστίες. Αυτό είναι το σχέδιό μας. 

Σημαίνει, επίσης, να δώσουμε προοπτική στήριξης, ανάσας στον αγροτικό και τον κτηνοτροφικό κόσμο που υποφέρει. Με μια σειρά από μέτρα, αρχίζοντας από τον μηδενικό Φόρο Κατανάλωσης στο αγροτικό πετρέλαιο και το κτηνοτροφικό, το πλαφόν στο αγροτικό και κτηνοτροφικό ρεύμα, αλλά και τα απλά, τα αυτονόητα. Διότι αυτοί που αυτό-ονομάστηκαν «άριστοι» ούτε τα αυτονόητα δεν κατάφεραν: Ούτε την έγκαιρη και δίκαιη καταβολή των ενισχύσεων δεν κατάφεραν οι «άριστοι», που μάλλον έλειπε ένα «χ» από τη λέξη. Άχρηστοι, όχι άριστοι! 

Πολίτες του Ηρακλείου, αυτή είναι η πρόταση του ΣΥΡΙΖΑ. Δημοκρατική συνεννόηση, προοδευτική κυβέρνηση από την επόμενη των εκλογών. Αυτή την πρόταση θέτουμε στην κρίση του ελληνικού λαού, ζητώντας την εντολή του. Γι' αυτό και λέμε ότι η νίκη του ΣΥΡΙΖΑ την Κυριακή θα είναι ταυτόχρονα και εντολή για μας. Εντολή για σχηματισμό κυβέρνησης και για Αλλαγή. Από αυτή την κάλπη. Δε θα υπάρξει άλλη κάλπη. Μην ακούτε τι λένε. Με νίκη του ΣΥΡΙΖΑ δεν θα υπάρξει δεύτερη κάλπη.

Σας καλώ λοιπόν όλες και όλους, όλους τους δημοκρατικούς πολίτες της Κρήτης, να δηλώσετε την υποστήριξή σας στο ΣΥΡΙΖΑ, στην κάλπη, την Κυριακή. Να δηλώσετε την απόφασή σας για προοδευτική κυβέρνηση στον τόπο, με την ψήφο σας στον ΣΥΡΙΖΑ την Κυριακή. Να υπογράψετε στην κάλπη το Συμβόλαιο των 11 άρθρων για την Αλλαγή. Σας καλώ, εδώ, από την πλατεία Ελευθερίας, έχοντας μπροστά μου την οδό Δικαιοσύνης -τι πιο καθοριστικό σημείο για να σας καλέσω να το κάνετε αυτό-, σας καλώ να ξαναβάλετε την Κρήτη μπροστά σ’ αυτό το μεγάλο δημοκρατικό προσκλητήριο. Να βγάλετε πρώτο και με διαφορά, σε όλους τους νομούς της Κρήτης, τον ΣΥΡΙΖΑ την Κυριακή. Να δώσουμε τη δυνατότητα την Κυριακή να ξαναγράψει Ιστορία ο λαός μας. Για να φέρουμε τη δημοκρατία στην εξουσία, για να σηκώσουμε και πάλι τον ήλιο της δικαιοσύνης πάνω από την πατρίδα μας. Για να φέρουμε τη δικαιοσύνη παντού, τη δικαιοσύνη για όλους! 

Θέλω λοιπόν να σας ζητήσω αυτές τις μέρες, λίγες μέρες έμειναν, αυτές τις ώρες, να δώσουμε μαζί αυτή τη μάχη για τη νίκη και τη μεγάλη πρωτιά! Μην ακούτε τις Κασσάνδρες μιας εξουσίας, η οποία είναι πανικόβλητη. Για εμάς ασφαλέστερο κριτήριο είναι η επαφή μας, η συναναστροφή μας με τους απλούς, καθημερινούς ανθρώπους. Ασφαλέστερο κριτήριο και παράσταση νίκης είναι οι συγκεντρώσεις σαν τη σημερινή. Συγκρίνετε τη σημερινή μας συγκέντρωση μ’ αυτήν που έκανε ο κ. Μητσοτάκης στο Ηράκλειο και θα καταλάβετε τι ακριβώς θα συμβεί την ερχόμενη Κυριακή. 

Όμως, θέλω να κάνω κι ένα ειδικό προσκλητήριο σε αυτούς που, αν αποφασίσουν να πάνε μαζικά στην κάλπη, θα πρέπει να στείλουμε εθελοντική ομάδα βοήθειας από σήμερα στο Μέγαρο Μαξίμου για να πακετάρει ο κ. Μητσοτάκης τα πράγματά του, για να ξηλώνει εκεί τα καλώδια του Predator. Απευθύνομαι στις νέες και στους νέους και τους λέω ότι αν πραγματικά θέλουν να τιμωρήσουν αυτούς που τους απαξίωσαν, αυτούς που τους στοχοποίησαν -ακόμα και για τη διασπορά του κορονοϊού ήταν υπεύθυνοι οι νέοι-, αυτούς που με αυταρχισμό τους ξυλοκοπούσαν στις πλατείες, αυτούς που τους έκοψαν τον δρόμο στα πανεπιστήμια, αυτούς που τους έχουν, αν δουλεύουν, με απλήρωτες υπερωρίες, αυτούς που τους έχουν να ζουν μέχρι τα 35 στο πατρικό σπίτι γιατί δεν μπορούν να φτιάξουν οικογένεια, αυτούς που τους οδηγούν να μεταναστεύουν μαζικά στο εξωτερικό για να βρουν μια δουλειά με αξιοπρέπεια, απευθύνομαι λοιπόν σ’ αυτούς τους 450.000 νέους ψηφοφόρους και στους άλλους 500.000 μεγαλύτερους, μέχρι 30 χρόνων, και τους λέω: Αν θέλετε να τιμωρήσετε αυτό το καθεστώς, μία είναι η επιλογή: Να ηττηθεί αυτό το καθεστώς. Αλλιώς δεν τιμωρείται. Και η ήττα του καθεστώτος Μητσοτάκη, σημαίνει νίκη του ΣΥΡΙΖΑ στις εκλογές της Κυριακής. Να λοιπόν ποια είναι η πιο βαθιά αντισυστημική, η πιο βαθιά τιμωρητική ψήφος για την Κυριακή που έρχεται! Είναι η ψήφος στον ΣΥΡΙΖΑ. Η ψήφος που θα τιμωρήσει το καθεστώς Μητσοτάκη.

Θέλω λοιπόν να σας ζητήσω και να σας καλέσω, τις επόμενες μέρες και ώρες, να μη σταθούμε λεπτό, να βρεθούμε σε κάθε χωριό, να βρεθούμε σε κάθε σπίτι. Εμείς δεν επικοινωνούμε με τα ΜΜΕ, τα «πετσωμένα» Μέσα Ενημέρωσης, που έχουν μπουκώσει με κρατικό χρήμα για να προπαγανδίζουν την κυβέρνηση. 

Εμείς όμως επικοινωνούμε με τις καρδιές μας, με την ψυχή μας, με τις ιδέες μας. Και έτσι θα επικοινωνήσουμε μέχρι την κάλπη, το μήνυμα της Νίκης, το μήνυμα της Αλλαγής! Και το βλέπω στα πρόσωπά σας! Έχει ήδη έρθει η Αλλαγή! Είμαστε ήδη μπροστά! Όχι μονάχα στην Κρήτη, σε όλη την Ελλάδα! Πάμε λοιπόν την Κυριακή να γράψουμε Ιστορία. Να σηκώσουμε τον ήλιο της δικαιοσύνης. Η Αλλαγή, πολίτες του Ηρακλείου, είναι ήδη έξω από τις πόρτες μας. Με την ψήφο μας, να ανοίξουμε την πόρτα στην Αλλαγή, να ανοίξουμε την πόρτα στη δικαιοσύνη, να ανοίξουμε την πόρτα στη Δημοκρατία. 

Η Κρήτη δείχνει τον δρόμο. Σας καλώ το βράδυ της Κυριακής να πανηγυρίζει ο λαός σε τούτη εδώ την πλατεία. Όχι τα συμφέροντα και οι ημέτεροι. Το βράδυ των εκλογών να παίζει σε τούτη εδώ την πλατεία η κρητική λύρα χαρούμενα τραγούδια, με τον λαό, για τον λαό. Για τους αετούς και όχι για τις ακρίδες! Να είστε καλά! Καλή δύναμη, καλό αγώνα, μέχρι τη νίκη! Δώσατε το μήνυμα της νίκης. Η σημερινή μας συγκέντρωση ήταν η καλύτερη παράσταση νίκης. Δεν πάμε για νίκη. Πάμε για νίκη με διαφορά! Να κλείσουμε την προοδευτική διακυβέρνηση απ’ αυτή την Κυριακή! Γεια σας!
