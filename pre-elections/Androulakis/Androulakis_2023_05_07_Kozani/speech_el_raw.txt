Φίλες και φίλοι, σας ευχαριστώ πάρα πολύ για τη θερμή σας υποδοχή που είναι ένα ακόμα μήνυμα νίκης. Ένα ακόμα μήνυμα ότι η δημοκρατική παράταξη επανήλθε δυναμικά στο πολιτικό προσκήνιο της χώρας. Φίλες και φίλοι, δίνουμε ένα αγώνα καθημερινό, ένα αγώνα εθνικό, ένα αγώνα πατριωτικό και όχι κομματικό, διότι έχουμε χρέος στις 21 Μαΐου να ανατείλει ξανά ο ήλιος της ελπίδας, της προοπτικής, της κοινωνικής δικαιοσύνης και της εθνικής αξιοπρέπειας. Ο ήλιος που έδωσε στον ελληνικό λαό τα καλύτερα χρόνια, τα χρόνια της μεταπολίτευσης. Έχουμε χρέος να αγωνιστούμε απέναντι σε 2 συστήματα εξουσίας που διχάζουν τον ελληνικό λαό, που αγωνίζεται μόνο για τις καρέκλες και που έχουν ένα απίστευτο θράσος απέναντι στη δημοκρατική παράταξη. 


Άκουσα σήμερα να λέει ο κύριος Μητσοτάκης ότι έχω προσωπικό πρόβλημα μαζί του. Μάλλον νομίζει ότι εγώ έβαλα τον ανιψιό μου να τον παρακολουθεί και όχι αυτός το δικό του. Άκουσα επίσης να λέει ότι το ΠΑΣΟΚ, το ΠΑΣΟΚ της νέας εποχής είναι πιο κοντά στον ΣΥΡΙΖΑ του κυρίου Τσίπρα. Σε ποιους απευθύνεται ο κύριος Μητσοτάκης; Στον ελληνικό λαό, στη μνήμη του; Ή απευθύνεται μέσω των μέσων μαζικής ενημέρωσης που αναπαράγουν τις αθλιότητες, τα ψεύδη, τα fake news σε ανθρώπους που ξέχασαν τι έγινε τα τελευταία 15 χρόνια; Ας σκεφτεί λοιπόν ο ελληνικός λαός σήμερα εδώ από την Κοζάνη, από τη Δυτική Μακεδονία, ποιος είναι πιο κοντά στον Τσίπρα; Εγώ ο Μητσοτάκης; Ποια παράταξη θα είναι πάντα στη σωστή πλευρά της ιστορίας, το ΠΑΣΟΚ ή η Νέα Δημοκρατία; Ας τα βάλουμε λοιπόν σε μια σειρά. Αν το 2010 η πλειοψηφία των βουλευτών μας ψήφιζε ό,τι ψήφισε μαζί Τσίπρας και Μητσοτάκης, θα ήμασταν σήμερα στη δραχμή γιατί ήταν στο ίδιο μέτωπο κατά της λογικής, υπέρ της χρεοκοπίας της χώρας, αλλά κάνουν ότι δεν θυμούνται. Και επειδή μάλλον ξέχασε ο κύριος Μητσοτάκης, καλώ την αδερφή του, την κυρία Μπακογιάννη, που ψήφισε τότε τη δανειακή σύμβαση να του θυμίσει ποιος ήταν στη σωστή πλευρά της ιστορίας. Ποιος είναι πιο κοντά στις πρακτικές του κυρίου Τσίπρα και του κυρίου Πολάκη να επιτίθεται σε ανεξάρτητες αρχές; Εγώ ή ο κύριος Μητσοτάκης; Ακούσατε ποτέ κανένα στέλεχος του ΠΑΣΟΚ να επιτίθεται στις αρχές που δημιούργησε το ίδιο το ΠΑΣΟΚ για να έχουμε ισχυρή δημοκρατία και κράτος δικαίου; Όπως επιτίθονταν τα στελέχη του ΣΥΡΙΖΑ στις ανεξάρτητες αρχές από το '15 μέχρι το '19, με τον ίδιο λυσσαλέο τρόπο επιτίθενται σήμερα ο Γεωργιάδης και άλλοι κατά του Ράμμου και όλων αυτών που αγωνίστηκαν για να αποκαλύψουν το παρακράτος των υποκλοπών. Άρα δεν μοιάζουμε εμείς με αυτούς. Είναι απολύτως ίδιοι. Και αν θεωρούν ότι δεν είναι ίδιοι, είναι σίγουρα ταυτόσημες οι πρακτικές τους. 


Φίλες και φίλοι, πρέπει να μιλήσουμε στη μνήμη διότι προσπαθούν συνεχώς να παρουσιάσουν μια άλλη πραγματικότητα. Είπε ο κύριος Μητσοτάκης ότι έχουμε πολύ μεγάλες πολιτικές διαφορές. Ναι, όντως έχουμε τεράστιες πολιτικές και ηθικές διαφορές. Δεν είχα εγώ στο περιβάλλον μου κανέναν να βαρύνεται με τα σκάνδαλα που βαρύνεται ο πιο στενός του συνεργάτης, ο ανιψιός του. Ο κύριος Τσίπρας είχε τον κολλητό του να καταδικάζεται 13-0 από το Ειδικό Δικαστήριο και να τον έχει στα ψηφοδέλτια του ΣΥΡΙΖΑ, αντί να τον στείλει σπίτι του, όπως ο κύριος Μητσοτάκης δεν άφησε την εξεταστική επιτροπή της Βουλής να κάνει τη δουλειά της και να οδηγήσει στη δικαιοσύνη τον κύριο Δημητριάδη. Άρα και εκεί μοιάζουν. Πού διαφέρουν; Διαφέρουν στο ότι εμείς δεν ψάχνουμε μεζούρα πού είμαστε πιο κοντά στον έναν στον άλλο, διότι αυτοί είναι στην ίδια όχθη και εμείς είμαστε απέναντι γιατί αγωνιζόμαστε αξιακά, δημοκρατικά, με μόνο στόχο την ευημερία και τον σεβασμό στα ανθρώπινα δικαιώματα. Δεν θα δείτε στο ΠΑΣΟΚ φαινόμενα Πάτσηδων. Δεν θα δείτε στο ΠΑΣΟΚ τα φαινόμενα του πελατειακού κράτους που είχε το θράσος να πει χθες ότι το ΠΑΣΟΚ λέει της εποχής μου είναι κατά της αξιοκρατίας, γιατί λέει δεν ψηφίσαμε την αξιολόγηση στους εκπαιδευτικούς. Μα η αξιολόγηση γινόταν από αξιοκρατικές δομές και όχι από στρατό μετακλητών υπαλλήλων της Νέας Δημοκρατίας, προφανέστατα είμαστε υπέρ της αξιολόγησης.


Αλλά δεν άκουσα εγώ να απαντά ο κύριος Μητσοτάκης σε αυτό που είπα πριν ενα μήνα μετά τη συμφορά και την τραγωδία των Τεμπών. Ότι εγγυώμαι, αν είμαστε κυβέρνηση, να τελειώνουμε με το παρακράτος, να τελειώνουμε με την αδιαφάνεια, να τελειώνουμε με την αναξιοκρατία, αλλά πώς; Σταματώντας να διορίζονται εκατοντάδες αποτυχόντες βουλευτές και κομματικά στελέχη, στρατοί των 2 αυτών κομμάτων σε οργανισμούς, νοσοκομεία και διοικητικά συμβούλια. Και πώς θα γίνει αυτό με απλό τρόπο; Με ανοιχτό διεθνή διαγωνισμό σε 2 μήνες για όλους τους Έλληνες, είτε αυτούς που μένουν στην Ελλάδα είτε στο εξωτερικό, με ισχυρό οικονομικό κίνητρο για να έρθουν πολύ δυνατά βιογραφικά με πενταετή θητεία, αλλά δεν άκουσα να τοποθετούνται, είναι υπέρ ο κύριος Μητσοτάκης και ο κύριος Τσίπρας, αυτό που λέω ή θα συνεχίσουν να έχουν το κράτος λάφυρο στα χέρια τους εις βάρος των φόρων σας εις βάρος του δημοσίου συμφέροντος. Και μου κάνει εντύπωση γιατί δεν άκουσα κανένα δημοσιογράφο να ρωτάει τους 2 αυτούς πολιτικούς μας αντιπάλους εάν θέλουν αυτή τη νέα εποχή της κανονικότητας ή αν θέλουν να συνεχίσουν τις παθογένειες του ρουσφετιού και της αναξιοκρατίας και το λέω αυτό διότι τα Τέμπη είναι μια τομή. Τα Τέμπη δείχνουν ότι δεν υπάρχει όριο στη φαυλότητα, δεν υπάρχει πάτος στην αδυναμία του πολιτικού ήθους. Όταν με ευρωπαϊκά χρήματα, 55 εκατομμύρια ευρώ 41 η αρχική σύμβαση, έπρεπε να υλοποιηθεί ένα έργο μέσα σε 2 χρόνια. Και σε 9 χρόνια με 2 διαδοχικές κυβερνήσεις με 7 μεταθέσεις του έργου, το έργο δεν ολοκληρώθηκε ποτέ. Ούτε 1€ ελληνικά χρήματα, όλα ευρωπαϊκά κονδύλια. Και σταματήσαμε ξαφνικά να μιλάμε για τα Τέμπη. Δεν συμφέρει βέβαια ούτε τον ένα ούτε τον άλλο να διαβάσει ο ελληνικός λαός το πόρισμα της ανεξάρτητης αρχής διαφάνειας που έστειλε στον κύριο υπουργό Καραμανλή που τιμά τα ψηφοδέλτια της Νέας Δημοκρατίας τον Οκτώβριο του '21, ενάμιση χρόνο πριν την τραγωδία. Και που έλεγε ποιοι είναι οι υπεύθυνοι που δεν υλοποιείται το έργο; Ποιο είναι το καθεστώς της αδιαφάνειας και της διαφθοράς που δεν επιτρέπει να αποκτήσει η Ελλάδα τηλεδιοίκηση; Και φτάνει μόνο αυτό; Ναι, κύριε Μητσοτάκη, έχουμε τεράστιες πολιτικές διαφορές και από εσάς και από τον κύριο Τσίπρα. Δεν βγήκαμε εμείς και τα στελεχη μας να πουν στις οικογένειες των νεκρών περιφρονώντας τον πόνο τους ότι ήτανε νόμιμη μετάταξη του επίμαχου υπαλλήλου του ΟΣΕ, του σταθμάρχη. Έτσι έλεγε ο κύριος Βορίδης, ο κύριος Γεωργιάδης. Και η Επιτροπή που διόρισε ο ίδιος ο κύριος Μητσοτάκης, η τριμελής επιτροπή στο πόρισμά της λέει ότι προφανώς θα είναι παράνομη μετάταξη ότι είχε ξεπεράσει το ηλικιακό όριο. Εδώ λοιπόν, τι πρέπει να συνειδητοποιήσει ο ελληνικός λαός; Πρέπει να συνειδητοποιήσει ότι δεν είναι μόνο τι λες; Είναι ποιος το λέει και καλώ λοιπόν και εδώ σήμερα από την Κοζάνη να ακουμπήσουν τις ελπίδες τους και τις αγωνίες τους στην αξιοπιστία της δημοκρατικής παράταξης και όχι στο λαϊκισμό και τα fake news του ΣΥΡΙΖΑ και της Νέας Δημοκρατίας. 


Φίλες και φίλοι, έχουμε χρέος 21 Μαΐου, με ένα ισχυρό ΠΑΣΟΚ-Κίνημα Αλλαγής να σημάνουμε το άδοξο τέλος αυτών των 2 κλειστών συστημάτων εξουσίας. Αυτών που αλλάζουν τα προεκλογικά αφηγήματα σαν τα πουκάμισα. Τη μια θέλουνε αυτοδυναμία. Την άλλη θέλουν κυβέρνηση με ψήφο ανοχής. Την άλλη με τον Βαρουφάκη, την άλλη καταγγέλλουν τον Βαρουφάκη, την άλλη λένε έλα ΠΑΣΟΚ να συνεργαστούμε, αλλά δεν μπορούμε λέει να κάνουμε σε 3 μέρες προγραμματική σύγκλιση. Άρα τι θέλετε; Το μόνο που θέλουν, είναι όχι να συνεργαστούν με το ΠΑΣΟΚ, αλλά να τελειώσουν το ΠΑΣΟΚ. Δεν θέλουν τη συνεργασία μας, τις ψήφους σας θέλουν για να συνεχίσουν τα αμετανόητα τους παιχνίδια. Για αυτό δώστε μήνυμα αλλαγής. Η δημοκρατική παράταξη επανήλθε ως πρωταγωνιστής για να κλείσει στο χρονοντούλαπο της ιστορίας τις πρακτικές του μίσους, της διχόνοιας και της απαξίωσης. 


Ξέρετε; Ακόμη και τα στοιχεία του ΟΟΣΑ αμφισβητεί ο κύριος Μητσοτάκης. Είπαμε λαϊκιστής ο κύριος Τσίπρας, είπε ότι θα σκίσει τα μνημόνια, είπε ότι θα φέρει τη Σεισάχθεια και έλεγε μην πληρώνετε τα κόκκινα δάνειά σας και μετά τα ξεπούλησε όλα στα κοράκια των funds και εκβιάζουν σήμερα εκατοντάδες χιλιάδες Έλληνες και χιλιάδες επιχειρήσεις, συνεταιρισμούς. Τα funds δεν τα ενδιαφέρουν οι λύσεις. Ο ξαφνικός θάνατος, τα πήραν 10-15%, να τα πουλήσουν 20-25% να φύγουν να πάνε σε άλλα θύματα, σε άλλη χώρα. Αυτό έκανε ο κύριος Τσίπρας. Προφανέστατα ένας λαϊκιστής. Σκληρός λαϊκιστής που είπε ό,τι έπρεπε για να κατακτήσει την εξουσία και κορόιδεψε συνειδητά τον ελληνικό λαό και έβαζε την κοροϊδία, αυταπάτες και τελειώσαμε. Μάλιστα προχθές είπε για τα κόκκινα δάνεια ότι έχω λέει μια πρόταση που λύνει το πρόβλημα, ε βρε δεν είναι και Σεισάχθεια δηλαδή κοροϊδεύει αυτός τον ίδιο του τον εαυτό; Όμως είναι μόνο λαϊκιστής ο κύριος Τσίπρας. Ο κύριος Μητσοτάκης είναι κανένας ορθολογιστής; Έχετε ξανακούσει πρωθυπουργό δυτικής χώρας, ευρωπαϊκής χώρας, να αμφισβητεί τα επίσημα στοιχεία του ΟΟΣΑ και να λέει δεν τα λέει καλά ο ΟΟΣΑ δεν είναι κάπως έτσι. Τι λέει λοιπόν ο ΟΟΣΑ; Πάει καλά η οικονομία μας; 7,4% μειώθηκαν οι πραγματικοί μισθοί το 2022 και ότι οι αυξήσεις είναι πολύ χαμηλότερες του πληθωρισμού και των ανατιμήσεων. Τι άλλο λέει ο ΟΟΣΑ; Τρίτη από τον πάτο των χωρών της Ευρωπαϊκής Ένωσης είναι η αγοραστική δύναμη του ελληνικού νοικοκυριού. Τι άλλο λέει ο ΟΟΣΑ; 66% των εσόδων του κράτους είναι έμμεσοι φόροι που χτυπούν κυρίως τους πιο φτωχούς και τη μεσαία τάξη. Ποιοι λοιπόν πάνε καλά; Δεν πάνε καλά η μεσαία τάξη και οι μη προνομιούχοι κύριε Μητσοτάκη. Οι φίλοι σας, οι κολλητοί σας, οι ολιγάρχες πάνε καλά κύριε Μητσοτάκη και έχουμε χρέος να τελειώνουμε την πολιτική που κάνει τους πλούσιους πλουσιότερους και τους φτωχούς φτωχότερους. Αλλά δεν του αρέσει του κυρίου Μητσοτάκη το report του ΟΟΣΑ. Μάλιστα, είπε πρόσφατα ότι δεν πιστεύει τις κυβερνήσεις συνεργασίας γιατί οδηγούν σε χαμηλούς ρυθμούς ανάπτυξης και έφερε παράδειγμα τη Γερμανία, δηλαδή κατά τον κύριο Μητσοτάκη, το κακό παράδειγμα οικονομίας της Ευρώπης είναι η Γερμανία. Τα λέω όλα αυτά για να δείξω ότι η μόνη του σκοτούρα είναι η καρέκλα. Είναι ικανοί να πουν το ίδιο, το αντίθετο, το παράλογο γιατί πολύ απλά έτσι έμαθαν. Δεν υπάρχει αντικειμενικά ένας λόγος, ρεαλιστικός και προοδευτικός. 


Γι αυτό λοιπόν σας λέω, ο αγώνας μας δεν είναι αγαπητές φίλες και φίλοι να βγάλουμε μόνο έδρα στην Κοζάνη ή να πάμε σε ένα ισχυρό διψήφιο. Ο πραγματικός αγώνας, το χρέος της καθεμίας και του καθένα από σας είναι στις 21 Μαΐου το σπίτι κάθε δημοκράτη, κάθε προοδευτικού έλληνα να ξαναγίνει μεγάλο για να αγκαλιάσει τις πραγματικές αγωνίες και να δώσει πραγματικές ελπίδες σε όλες τις γενιές. Και χαίρομαι που σήμερα εδώ είναι όλες οι γενιές και η γενιά που ίδρυσε το ΠΑΣΟΚ και η γενιά που μεγάλωσε το ΠΑΣΟΚ και η γενιά μου που θα ξανααναγεννήσει το ΠΑΣΟΚ, το μεγάλο κίνημα του Ανδρέα Παπανδρέου. Αλλά για αυτά φτάσαμε στον Ανδρέα Παπανδρέου όπου πολλοί διεκδικούν την προίκα του ιδρυτή του ΠΑΣΟΚ, του ίδιου ανθρώπου που έκαναν ό,τι μπορούσαν για να εξαφανίσουν από τον πολιτικό χάρτη της χώρας. Άκουσα χθες τον κύριο Τσίπρα να λέει ότι ο Ανδρέας έλεγε ότι μόνος αντίπαλος είναι η Δεξιά. Ο Τσίπρας ξεχνάει ότι ο Ανδρέας που έστειλε τη Δεξιά του μετεμφυλιακού κράτους στο χρονοντούλαπο της ιστορίας ήταν ο Ανδρέας που οι ίδιοι οι συνοδοιπόροι του κυρίου Τσίπρα τότε έκαναν ό,τι μπορούσαν με τη Δεξιά που έκλεισε στο χρονοντούλαπο να τον οδηγήσουν στο Ειδικό Δικαστήριο και στη φυλακή. Αλλά ξέρετε; Το θράσος δεν έχει όριο. Κάνει ο κύριος Τσίπρας μαθήματα αντιδεξιά στο ΠΑΣΟΚ; Παρακαλώ δείτε τα ψηφοδέλτιά μας. Στα ψηφοδέλτιά μας δεν υπάρχουν ούτε οι ακροδεξιοί του Καμμένου, ούτε οι δήθεν υποστηρικτές του Καραμανλή που στήριξαν τη χρεοκοπία της χώρας και την οποία σήκωσε όρθια το ΠΑΣΟΚ, θυσιάζοντας τεράστιο από το πολιτικό του κεφάλαιο. Άρα λοιπόν τη Δεξιά να μην την ψάχνουν οι κύριοι του ΣΥΡΙΖΑ σε εμάς γιατί την έχουν στα ψηφοδέλτιά τους. 


Φίλες και φίλοι, ας δούμε όμως το μέλλον, ας κοιτάξουμε μπροστά γιατί ΠΑΣΟΚ; Ποιος είναι ο λόγος; Πέρα από την βαθιά ιστορική και κοινωνική ρίζα, το αποτύπωμα, τα μεγάλα έργα, υποδομές, τα νοσοκομεία, το ΕΣΥ, τα δημόσια πανεπιστήμια, οι ανεξάρτητες αρχές, η περήφανη εξωτερική πολιτική, η πατριωτική στάση στα εθνικά θέματα. Όλα αυτά πότε είχαμε συνοδοιπόρους τη Νέα Δημοκρατία, τον ΣΥΡΙΖΑ; Τι στήριξαν από όλα αυτά; Το ΑΣΕΠ; Τη Διαύγεια; Την προστασία της πρώτης κατοικίας; Ποιες μεγάλες μεταρρυθμίσεις του ΠΑΣΟΚ προσπαθούν να οικειοποιηθούν; Στήριξαν με την ψήφο τους στο ελληνικό κοινοβούλιο. Πάντα ήταν εχθροί της αλλαγής και οι 2 ήταν συνειδητοί εχθροί των μεγάλων αλλαγών που έκανε το ΠΑΣΟΚ για να κάνει την Ελλάδα μια κανονική ευρωπαϊκή χώρα και να σηκωθεί όρθιος ο λαός της περήφανος στο διεθνή ανταγωνισμό. Ας πάμε λοιπόν στο μέλλον. Τι κάνουμε σήμερα; Ποιο είναι το πρόγραμμά μας; Γιατί μιλάμε για την ευρωπαϊκή σοσιαλδημοκρατία; Γιατί προτείνουμε ένα ισχυρό κοινωνικό κράτος και μια πραγματικά ανταγωνιστική παραγωγική βάση; Γιατί πολύ απλά δεν θα αντέξει ο λαός μας. Δεν μπορεί να αντέξει ο λαός μας άλλες ανισότητες. Δεν μπορεί οι νέοι μας να φεύγουν κατά δεκάδες χιλιάδες στο εξωτερικό διότι δεν έχουν προοπτική και μέλλον εδώ. Καταρρέει δημογραφικά η χώρα. Τι κάνουμε; Συνεχίζουμε να ακούμε το παρακράτος Διαδικτύου. Που σκοτώνονται για το τίποτα. Πυρηνικό ατύχημα να γίνει στην Ουκρανία θα τσακώνονται στην Ελλάδα ο Τσίπρας με τον Μητσοτάκη. 


Έχουν να πουν κάτι για τα μεγάλα προβλήματα; Πριν από 15 μέρες σφαγή λέει για τον φράχτη του Έβρου που εμείς κάναμε, εμείς ξεκινήσαμε. Τι έλεγε ο ένας να γκρεμιστεί; Όχι, να το πουλήσει να το πληρώσουν λέει οι Έλληνες φορολογούμενοι. Ο άλλος έλεγε οι Ευρωπαίοι. Αυτά είναι τα μεγάλα θέματα της χώρας; Εμείς τον κάναμε τον φράχτη. Εμείς λέμε να τον πληρώσουν οι Ευρωπαίοι διότι πρέπει να βάλουν το χέρι στην τσέπη για την ασφάλεια της χώρας, για την περιφρούρηση των συνόρων της ΕΕ που είναι ευρωπαϊκά σύνορα, όπως και σε άλλες χώρες, οι οποίες συνορεύουν με τρίτες χώρες. 


Η βάση του 10. Μα είναι δυνατόν να τσακώνονται; Και να λέει ο κύριος Τσίπρας θα μπείτε στα πανεπιστήμια χωρίς εξετάσεις; Σε ποια χώρα του κόσμου δεν υπάρχουν εξετάσεις για να μπουν στα πανεπιστήμια; Αλλά όχι αυτές οι εξετάσεις. Που σε μια στιγμή κρίνει το μέλλον ενός μαθητή για χρόνια. Γιατί λοιπόν ακολουθούν αυτή την πολιτική; Διότι δεν θέλουν να μπουν στην ουσία των προβλημάτων και εμείς θα μπούμε. 15 μέρες, κάθε μέρα, το πρόγραμμά μας θα είναι η προτεραιότητα για να μάθει ο ελληνικός λαός ποιοι έχουν πραγματικές πολιτικές θέσεις και ποιοι κοιτάνε μόνο τις καρέκλες και τις θέσεις. Κάθε μέρα σε κάθε πόλη, σε κάθε χωριό, ο λόγος της προόδου της αλήθειας και της αξιοπρέπειας. 


Ξεκινώ λοιπόν από το μεγάλο θέμα της εποχής που είναι το κόστος ζωής. Οι μισθοί αυξάνονται πολύ αργά και το κόστος ζωής καλπάζει. Επειδή λοιπόν οι δεσμεύσεις του κυρίου Μητσοτάκη ότι θα αυξηθούν τα επόμενα 4 χρόνια 25% οι μισθοί είναι μια κοροϊδία, όπως στις πολλές του κυρίου Καραμανλή και του κυρίου Τσίπρα διότι είναι της ίδιας λαϊκίστικης σχολής. Εγώ σας λέω ότι έχουμε μια άλλη προτεραιότητα. Να μειωθεί το κόστος ζωής που και όσο να αυξηθούν οι μισθοί να υπερκαλύπτουν το πρόβλημα και να μην θεωρείτε κάθε μήνα ότι θα κοιτάτε τις τιμές των σούπερ μάρκετ, ψάχνοντας πώς θα φτάσετε το πρώτο δεκαπενθήμερο. Αυτό συμβαίνει και με τις νεότερες γενιές. 


Τι λέμε λοιπόν; Καταρχάς, ενοίκια. Σε όλα τα αστικά κέντρα, τα ενοίκια αυξάνονται. Εμείς λέμε όπως σε όλες τις σοβαρές ευρωπαϊκές χώρες μια κοινωνική δεξαμενή κατοικιών, 150.000 κατοικιών για 150.000 νέα ζευγάρια, για φτωχούς Έλληνες με χαμηλό ενοίκιο που θα κατασκευαστούν είτε από το Ταμείο Ανάκαμψης είτε με φορολογικά κίνητρα και κίνητρα ανακατασκευών, θα ανοίξουν παλιά σπίτια. Ήδη στη Θεσσαλονίκη έχουν καταγραφεί 15.000 στα σπίτια. Εάν λοιπόν δώσουμε κίνητρα ανακατασκευής, μηδενικό ΕΝΦΙΑ και χαμηλό ενοίκιο για 15 χρόνια, χιλιάδες συμπολίτες μας θα βρουν φθηνή στέγη, θα κάνουν οικογένειες και βέβαια αυτό θα βοηθήσει τις περιοχές, τις οικιστικές της περιοχές, με τον ανταγωνισμό να πέσουν γενικότερα τα ενοίκια και όχι να λέμε, θα σας δώσουμε νέα ιδιοκτησία, όπως λέει ο κύριος Μητσοτάκης και να πηγαίνουν νέοι άνθρωποι και να βλέπουν ότι λόγω του κόστους τετραγωνικού δεν μπορούν να ενταχθούν σε αυτά τα προγράμματα. Δεύτερο ζήτημα. Πολύ σημαντικό. Και μάλλον για να το κλείσω αυτό και να δείτε την περιφρόνηση της απλής λογικής. Λέει η Νέα Δημοκρατία ότι το ήξερε το πρόβλημα και αγωνίζεται να το λύσει. Θέλω να ξέρετε ότι στο Ταμείο Ανάκαμψης οι Πορτογάλοι έβαλαν 26.000 νέες κατοικίες. Δισεκατομμύρια ευρώ από την Ευρώπη, ούτε δραχμή δικά τους χρήματα. Βάλανε 20.000 Ισπανοί, 10.000 Ιταλοί. Χιλιάδες οι Γερμανοί. Χιλιάδες οι Αυστριακοί. Και ο κύριος Μητσοτάκης, περιφρονώντας τη νέα γενιά, έβαλε 100 σπίτια, 70 στην Αθήνα και 30 στη Θεσσαλονίκη. Αυτό είναι το κοινωνικό πρόσωπο της συντηρητικής παράταξης που περιφρονεί και δεν σέβεται τα προβλήματα της νεότερης γενιάς, κάνοντας ότι δεν βλέπει την οβίδα του δημογραφικού. 


Δεύτερο ζήτημα κόστος ζωής. ΕΣΥ. Τρίτη σε ιδιωτικές δαπάνες υγείας είναι η Ελλάδα στην Ευρώπη. Τι λέμε; Δεν μπορεί να παίρνεις το 2-4% του Ταμείου Ανάκαμψης. Δεσμευόμαστε για 8 έως 10 για να έχουμε 15.000 μόνιμους στο ιατροφαρμακευτικό προσωπικό. Γιατρούς, υγειονομικούς στα δημόσια νοσοκομεία και όχι σήμερα να έχουμε εκατοντάδες χειρουργεία να παίρνουν αναβολές. Ισχυρό δίκτυο πρωτοβάθμιας υγείας και επιτέλους εντάσσουμε τους υγειονομικούς στα βαρέα και ανθυγιεινά για να σταματήσει η κοροϊδία της πανδημίας που τους έκανε ο κύριος Μητσοτάκης. 


Φίλες και φίλοι, έχουμε χρέος να μιλήσουμε για το κόστος ζωής που αφορά και την παιδεία. Η βάση του 10, η πανεπιστημιακή αστυνομία, μας ρωτούσαν στα κανάλια λέει, είστε υπέρ ή κατά της πανεπιστημιακής αστυνομίας; Μα δεν υπάρχει πανεπιστημιακή αστυνομία. Πήρε τους φόρους σας ο κύριος Τσίπρας. Έκανε ένα Σώμα το οποίο δεν υπάρχει σήμερα. Ένα ρουσφέτι ακόμη. Γιατί δεν κάναμε αυτό που κάνουν όλα τα ευρωπαϊκά κράτη; Ιδιωτικές εταιρείες security, προστασίας, κάμερες στα εργαστήρια που υπάρχουν ακριβά μηχανήματα που έχει πληρώσει ο ελληνικός λαός. Υπάρχει εγκληματική πράξη; Μπαίνει η κανονική αστυνομία μέσα και αντιμετωπίζει το έγκλημα, όπως και σε κάθε άλλο χώρο της πατρίδας μας. Γιατί έπρεπε να κάνουμε κάτι ειδικό που τελικά δεν λειτουργεί; Πάμε λοιπόν στην ουσία του προβλήματος. Τι λέμε εμείς; Ισχυρή τριτοβάθμια εκπαίδευση με εξωστρέφεια και έρευνα για να γίνει η ατμομηχανή της ανάπτυξης της αγροδιατροφής στην Ελλάδα με σοβαρή έρευνα στα πανεπιστήμια. Να δώσουμε δύναμη στις εξαγωγές μας. Δεν γίνεται αλλιώς, πρέπει να πάμε στο μέσο όρο της έρευνας που είναι η Ευρωπαϊκή Ένωση. Δεν μπορεί με ελάχιστα χρήματα να υπάρχουν μπλοκάκια ερευνητές στα πανεπιστήμια. Δεν τιμά αυτό τον ερευνητή, δεν θα έρθει κανείς πίσω. Πρωτοβάθμια, δευτεροβάθμια τι λέμε; Το σχολείο είναι πάρεργο σήμερα. Τα παιδιά έχουν δώσει κύριο βάρος και οι οικογένειές τους στα φροντιστήρια. Δεν λειτουργεί το σχολείο μας, το δημόσιο σχολείο. Τι πρέπει να κάνουμε; Εθνικό απολυτήριο. Μόνο με το εθνικό απολυτήριο θα είναι τα φροντιστήρια σε δεύτερη μοίρα και σε πρώτη προτεραιότητα το δημόσιο σχολείο, το δημόσιο γυμνάσιο και το δημόσιο λύκειο και βέβαια εξετάσεις. Αλλά τι εξετάσεις; Όχι σε ένα λεπτό, συγγνώμη, σε μια διαδικασία να κρίνεται το όνειρό σου, το μέλλον σου. Αλλά εξετάσεις τα τελευταία 2 και 3 χρόνια, όπως είναι στη Γαλλία και στη Γερμανία. Και βέβαια, ενισχυτική διδασκαλία για όλα τα ελληνόπουλα. Για να μειωθεί το κόστος των φροντιστηρίων, να μειωθούν οι ανισότητες στον λαό μας. Και πάνω από όλα το όραμα για πραγματικές δομές ειδικής αγωγής. Είμαστε ένα κόμμα σοσιαλιστικό που έχει στο κέντρο του τον άνθρωπο. Δεν διανοούμαι εν έτει 2023 να συναντώ γονιούς 40 και 45 ετών σε όλη την Ελλάδα, που τα παιδιά τους είναι στο φάσμα του αυτισμού και να μου λένε αυτοί οι νέοι άνθρωποι, φοβάμαι τι θα κάνει το παιδί μου όταν θα φύγω από τη ζωή. Αυτό δεν είναι ένα κανονικό ευρωπαϊκό κράτος και έχουμε χρέος να φτιάξουμε σοβαρές δομές ειδικής αγωγής για το σχολείο της συμπερίληψης, ώστε ο κάθε πολίτης να νιώθει ότι το κράτος είναι δίπλα του και τον στηρίζει. 


Φίλες και φίλοι. Κόκκινα δάνεια, ιδιωτικό χρέος. Αν δεν κάνουμε ρυθμίσεις στα κόκκινα δάνεια και το ιδιωτικό χρέος, πραγματική κοινωνική οικονομία και ανάπτυξη δεν θα αποκτήσουμε, διότι είναι σε ομηρία χιλιάδες δανειολήπτες και οι οικογένειές τους. Τι λέμε λοιπόν εμείς; Πρέπει οι διαπραγματεύσεις των δανειοληπτών με τα κοράκια των funds να γίνουν με διαυγή τραπεζικά κριτήρια, με προτεραιότητα τις ρυθμίσεις. Δεύτερον, να νομοθετήσουμε την καθολική προστασία της πρώτης κατοικίας. Όσο όμως πετύχαμε το 2010 και λένε κύριοι του ΣΥΡΙΖΑ. Μα μας πίεσε η τρόικα. Για αυτό το '15 αλλά λέγαμε με τη Σεισάχθεια και πουλήσαμε τα κόκκινα δάνεια του λαού στα funds. Γιατί κύριε Τσίπρα, δεν πίεσε την κυβέρνηση του Παπανδρέου η τρόικα να δώσει την πρώτη κατοικία, αλλά κατάφερε να την προστατεύσει; Βέβαια, την προστασία της πρώτης κατοικίας προσπαθεί να την οικειοποιηθεί ο κύριος Τσίπρας εμφανίζοντάς του δίπλα την κυρία Κατσέλη, αλλά θέλω να θυμίσω σε όλους σας ότι ο ίδιος καταψήφισε την προστασία της πρώτης κατοικίας και αν τον είχαμε ακολουθήσει χιλιάδες Έλληνες θα ήταν στο δρόμο σήμερα. Φίλες και φίλοι. 120 δόσεις για όλους. Όποιος τηρεί μέχρι τέλος τη ρύθμιση, μείωση 30% του αρχικού κεφαλαίου, αλλά 120 δόσεις για όλους και όχι να μας λέει η Νέα Δημοκρατία μα τι λέτε τώρα το κάναμε αυτό; Υπάρχουν οι 100 δόσεις, 120 δόσεις. Ρωτήστε λοιπόν σήμερα εδώ στην Κοζάνη, στην Πτολεμαϊδα, στην Καστοριά, στη Φλώρινα τους φίλους σας, τους γνωστούς σας, τον περίγυρό σας. Όσοι έκαναν αιτήσεις για τις 120 δόσεις εντάχθηκαν; Ελάχιστοι εντάχθηκαν και αυτό διότι ο Μητσοτάκης ακόμη και προεκλογικά κορόιδευε συνειδητά χιλιάδες Έλληνες που είναι ως μικρομεσαίες επιχειρήσεις σε οδυνηρή κατάσταση. Και βέβαια, η μείωση του περιθωρίου κέρδους των τραπεζών για τους συνεπείς δανειολήπτες. Δεν μπορεί να είναι η διαφορά μεταξύ επιτοκίου καταθέσεων και επιτοκίου στεγαστικών δανείων σε μια οικονομία μετά από 15 χρόνια οικονομικής κρίσης, το μεγαλύτερο σε όλη την Ευρωπαϊκή Ένωση και να λέμε του κυρίου Μητσοτάκη φορολόγησε τα υπερκέρδη των τραπεζών, μην τους αφήνεις να εξαπατούν τον λαό προς όφελος των κερδών τους. Και να μην κάνει τίποτα και πριν 15 μέρες η τράπεζα του κάνουν δώρο για κάποιους δανειολήπτες, το σταθερό στεγαστικό επιτόκιο. Δεν είναι αυτή η πολιτική. Πολιτική είναι η πολιτική της Ισπανίας, των Σοσιαλιστών της Ισπανίας, που βάλανε από την αρχή φορολόγηση των υπερκερδών όσων κερδοσκόπησαν εις βάρος του λαού τους τα χρόνια της ενεργειακής κρίσης, είτε είναι τράπεζες είτε παραγωγοί ενέργειας, είτε σούπερ μάρκετ και όχι εμείς να πληρώνουμε χιλιάδες ευρώ ΦΠΑ παραπάνω από την αισχροκέρδεια από τις ανατιμήσεις και αυτοί να βγάζουν δισεκατομμύρια παραπάνω από τα προηγούμενα χρόνια. Αυτό δεν είναι ανισότητες; Αυτό δεν είναι περιφρόνηση του δημόσιου συμφέροντος; Το λέω λοιπόν, γιατί έχουμε χρέος να μιλήσουμε επί της ουσίας για αυτά τα μεγάλα θέματα και όχι να αφήσουμε το λαϊκισμό και τα ευχολόγια. 


Έχουμε χρέος λοιπόν να μιλήσουμε και για θέματα που αφορούν τις τοπικές οικονομίες και την περιφερειακή ανάπτυξη. Εσείς εδώ γνωρίζετε στη Δυτική Μακεδονία τι σημαίνει η καταστροφή του να ασκείς ευρωπαϊκές πολιτικές χωρίς να είσαι προετοιμασμένος, να μιλάς εύκολα για την απεξάρτηση από τον λιγνίτη αλλά να μην έχεις αναπτυξιακό σχέδιο για να στηρίξεις τις τοπικές οικονομίες. Τι λέμε λοιπόν εμείς; Εδώ λοιπόν, στη Δυτική Μακεδονία που έχουμε την πιο χειροπιαστή αποτυχία των επιλογών του ΣΥΡΙΖΑ και της Νέας Δημοκρατίας, γνωρίζετε πάρα πολύ καλά ότι ο Τσίπρας ξεκίνησε τη σιωπηλή απολιγνιτοποίηση μειώνοντας την παραγωγή με 50%, χωρίς κανένα σχέδιο την επόμενη μέρα, αφήνοντας πίσω συντρίμμια κοινωνικά και οικονομικά και πρωτοφανής ύφεση στην καρδιά της οικονομίας Δυτικής Μακεδονίας. Και η Νέα Δημοκρατία έδωσε βίαιο χαρακτήρα στην απολιγνιτοποίηση. Στεκόμενη ανήμπορη να στηρίξει τις οικονομικές δραστηριότητες της περιοχής, όπως η γούνα που βρέθηκε σε τραγικό αδιέξοδο ή την κοινωνική οικονομία και τις ανανεώσιμες πηγές ενέργειας εδώ για να συνεχίσει η περιοχή να είναι ενεργειακός κόμβος. Ποιο είναι το αποτέλεσμα; Το αποτέλεσμα είναι η Δυτική Μακεδονία να είναι η περιφέρεια με τη μεγαλύτερη μείωση του πληθυσμού της, πάνω από 10% σε όλη την περιφέρεια και 8,7% στην Κοζάνη. Και όταν το πραγματικό πρόβλημα έχει ξεκινήσει την τελευταία πενταετία, φανταστείτε τις παρενέργειες της πολιτικής τους αστοχίας την επόμενη δεκαετία στην περιοχή σας. Γι αυτό λοιπόν, επειδή εμείς δεν ανακαλύψαμε την κλιματική αλλαγή όψιμα όπως ο κύριος Τσίπρας μετά την τραγωδία στο Μάτι και ξεκινήσαμε πολύ νωρίς από το 2008 να μιλάμε για πράσινη μετάβαση για πράσινη οικονομία και μας κορόιδευαν λέγοντας πράσινα άλογα. Ερχόμαστε σήμερα να μιλήσουμε απλά. Η απολιγνιτοποίηση δεν μπορεί να είναι η βίαιη δέσμευση της οικονομίας στο ξένο ορυκτό φυσικό αέριο. Όταν μιλάμε για πλήρη απανθρακοποίηση, θα μιλάμε για πλήρη απανθρακοποίηση και όχι για την απανθρακοποίηση που χτυπάει την Κοζάνη και τη Μακεδονία, αλλά γεμίζει τις τσέπες των ισχυρών ολιγαρχών της χώρας μέσω του εισαγόμενου φυσικού αερίου. Γι αυτό λοιπόν μιλάμε για το σχέδιο της ενεργειακής δημοκρατίας. Τι είναι η ενεργειακή δημοκρατία; Η πράσινη μετάβαση να μην είναι μια μπίζνα στα χέρια 5 ολιγαρχών αλλά να γίνει με τέτοιους όρους και προτεραιοποίησης την περιφέρεια που βάλλεται τη Δυτική Μακεδονία, την παραγωγή που βάλλεται, κτηνοτρόφους, αγρότες, μεταποιητές, δημοτικές κοινότητες και βέβαια συνεταιρισμούς. Έτσι γίνεται η δίκαιη πράσινη μετάβαση. Με ανανεώσιμες πηγές ενέργειας, με μικρά πάρκα και όχι με φαραωνικά έργα εις βάρος του λαού που θα οδηγηθεί σε τεράστιες ανισότητες και σε ενεργειακή φτώχεια τα επόμενα 15 χρόνια, αν εμείς δεν πάρουμε το τιμόνι της χώρας. Γι αυτό λοιπόν μιλάμε για έργα ισόρροπης ανάπτυξης στις ανανεώσιμες πηγές, μιλάμε για έργα αποθήκευσης, γιατί οι Ιταλοί μέσω του Ταμείου Ανάκαμψης κάνανε με σύμπραξη ιδιωτικού και δημόσιου τομέα ένα πολύ μεγάλο εργοστάσιο παραγωγής μπαταριών; Γιατί να μη γίνει αυτό στη Δυτική Μακεδονία για να δημιουργήσουμε τις υποδομές της αποθήκευσης, για να επιταχύνουμε τον ρυθμό μετάβασης στις ΑΠΕ; Γιατί να μην κάνουμε ένα ισχυρό δίκτυο για να επιταχύνουμε τον εκδημοκρατισμό, αλλά έχουμε ένα πεπαλαιωμένο δίκτυο χαμηλής συνδεσιμότητας προς όφελος των ολιγαρχών; Γι αυτό έδωσε η Ευρώπη τα λεφτά του Ταμείου Ανάκαμψης, για να φτιάξουμε υποδομές τα έδωσε η Ευρώπη και όχι για να παίρνουν φτηνά δάνεια από τις τράπεζες οι ισχυροί της χώρας εις βάρος του αρχιπελάγους μικρομεσαίων επιχειρήσεων. 


Φίλες και φίλοι. Εμείς λοιπόν, έχουμε μια πολιτική που δεν οδηγεί σε ερημοποίηση τη Δυτική Μακεδονία αλλά της δίνει μια προοπτική για μια δίκαιη ενεργειακή μετάβαση που θα γίνει πράξη, όπως συνέβη και σε άλλα προηγμένα κράτη της Ευρώπης. Γι αυτό προτείνουμε διατήρηση του ενεργειακού brand name των περιοχών, διασφάλιση της τηλεθέρμανσης σε όλες τις πόλεις της περιοχής. Πλήρη ανάπλαση των εδαφών και περιβαντολλογική αποκατάσταση των τοπίων, μετεκπαίδευση και αξιοποίηση του ανθρώπινου δυναμικού και παροχή κινήτρων για νέες επαγγελματικές δραστηριότητες. Παραδείγματος χάριν ο αγροτουρισμός. Σύγχρονες υποδομές με έμφαση στις πράσινες μεταφορές. Μετά την τραγωδία των Τεμπών, σκέφτηκε κανείς από αυτούς με τις τεράστιες ευθύνες για την τραγωδία ότι το τρένο είναι το μόνο πράσινο μέσο της εποχής που επενδύουν δισεκατομμύρια όλα τα ευρωπαϊκά κράτη και θα έπρεπε εδώ από τη Δυτική Μακεδονία να ξεκινήσει ένα ισχυρό δίκτυο που θα ενώνει την Ελλάδα με τις κεντροευρωπαϊκές χώρες; Αλλά πότε; Όταν τελειώσουν τα λεφτά του Ταμείου Ανάκαμψης θα τα πούμε όλα αυτά; Τότε πού θα έρθει η επόμενη κυβέρνηση και θα πει τι να κάνουμε; Δεν έχουμε πια χρήματα, δεν δίνει η κακιά Ευρώπη. Μα όταν τα έδωσε η Ευρώπη τα χρήματα αυτά γίνανε διευρυμένο ΕΣΠΑ εις βάρος των υποδομών της χώρας. Αυτή είναι η κυβέρνηση του κυρίου Μητσοτάκη. 


Φίλες και φίλοι. Πολλά σημαντικά έργα μπορώ να πω για την περιοχή σας, όπως θα συναντηθούν μετά με τους αυτοδιοικητικούς για το θέμα της γέφυρας των Σερβίων, που παραμένει κλειστή, ένα ακόμη ζήτημα που πρέπει να αντιμετωπιστεί για να σταματήσει η διχοτόμηση του δήμου στα δύο. Όλα αυτά τα προβλήματα δείχνουν ότι όταν μια περιοχή, όπως η περιοχή σας, που περνάει ό,τι περνάει σε δημογραφικό και οικονομικό επίπεδο, δεν είναι προτεραιότητα της πατρίδας, τότε δυστυχώς το δημόσιο συμφέρον κινδυνεύει μαζί με όλους εσάς. 


Γι αυτό χρειάζεται η σοσιαλδημοκρατία γιατί μιλάει εθνικά, κοινωνικά, πατριωτικά, με κέντρο τον άνθρωπο με κέντρο τις φτωχότερες περιφέρειες, με κέντρο τη νέα ανάπτυξη που θα είναι βιώσιμη για καλές θέσεις εργασίας για τα παιδιά σας. Φανταστείτε να συνεχίσουν να είναι στο τιμόνι της εξουσίας ο ΣΥΡΙΖΑ ή η Νέα Δημοκρατία. Ποιο είναι το μέλλον των οικογενειών σας; Αυτοί λοιπόν, που δημιούργησαν όλα αυτά τα προβλήματα θα σας τα λύσουν; Μα δεν τα έλυσαν τα τελευταία οκτώμισι χρόνια. Γι αυτό λοιπόν λέω και εδώ από την Κοζάνη και τη Δυτική Μακεδονία, δώστε μου τη δύναμη να αποτελέσουν παρελθόν τα συστήματα εξουσίας Τσίπρα και Μητσοτάκη που υπονομεύουν το δημόσιο συμφέρον προς όφελος της εγχώριας ολιγαρχίας, προς όφελος της καρέκλας, προς όφελος των κομμάτων τους. 


Δεν μπορώ κλείνοντας να μην πω δυο κουβέντες για τα εθνικά μας θέματα. Είναι παράλογο να μην υπάρχει εθνική συνεννόηση. Και έχει θράσος ο κύριος Μητσοτάκης να λέει ότι το ΠΑΣΟΚ είναι ένα κόμμα που δεν θέλει τη συνεννόηση. Εμείς δεν είμαστε που ψηφίσαμε την ενίσχυση της αποτρεπτικής δύναμης της χώρας με τη Γαλλία; Φέτος, εμείς δεν είμαστε που ψηφίσαμε τους εξοπλισμούς της χώρας; Φέτος, εμείς δεν είμαστε που στηρίξαμε την υγειονομική προστασία του ελληνικού λαού; Εμείς δεν είμαστε που σε όλα τα νομοσχέδια που δίνουν λύσεις στα προβλήματα είχαμε τη φωνή της λογικής; Τι έκανε ο ΣΥΡΙΖΑ, κύριε Μητσοτάκη; Αλλά πολύ περισσότερο τι κάνατε εσείς, κύριε Μητσοτάκη; Δεν μπορεί λοιπόν να κάνουν μαθήματα λογικής και συνέπειας οι λαϊκιστές με γραβάτα ή χωρίς γραβάτα στην παράταξη του Ανδρέα Παπανδρέου που κρατά ψηλά τη σημαία της εθνικής συνεννόησης για τα μεγάλα θέματα του έθνους. Εμείς λοιπόν τους καλούμε να μας πούνε τις θέσεις τους, τι λένε, τι θα κάνουμε με την Τουρκία; Τι περιμένουμε από τις εκλογές της επόμενης Κυριακής; Άκουσα με προσοχή να λέει ο κύριος Τσίπρας συναντώντας τον Καγκελάριο της Γερμανίας ότι αν αλλάξει κυβέρνηση η Τουρκία, δηλαδή είναι ο κύριος Κιλιντσάρογλου, Θα προχωρήσει, λέει σε μια συζήτηση για τις Πρέσπες του Αιγαίου. Ανδρέας Παπανδρέου και Πρέσπες του Αιγαίου δεν πάνε μαζί για να τελειώσει η κοροϊδία του ελληνικού λαού. Γιατί δεν μπορεί να λές ότι έχεις αξιόπιστο συνομιλητή  κάποιον ο οποίος μιλά για πολλά νησιά, τα οποία είναι στην γκρίζα ζώνη ή για κάποιον άλλο που κάνει σποτ στις τουρκικές εκλογές βάζοντας με κόκκινο χρώμα τα νησιά του Βορειοανατολικού Αιγαίου και τη Δυτική Θράκη. Αν είναι να βρει λύσεις με αυτούς ο κύριος Τσίπρας καλύτερα να πάει και αυτός σπίτι του, διότι είδαμε το πόσο χειρίστηκε και με ευπρέπεια τα εθνικά μας θέματα. 


Φίλες και φίλοι. Η παράταξη μας. Κράτησε σθεναρή στάση, με το λόγο της αλήθειας και της συνέπειας. Εμείς βάλαμε την Κύπρο στην Ευρωπαϊκή Ένωση. Εμείς κάναμε το νησί της Κύπρου, τους Ελληνοκύπριους να είναι σε περιβάλλον ασφάλειας με την πολιτική του Ελσίνκι και την ένταξη της Κύπρου στην Ευρωπαϊκή Ένωση με άλυτο το Κυπριακό. Θυμηθείτε τι έκαναν αυτοί, αντί να συνεχίσουν την πολιτική του ΠΑΣΟΚ, κάνανε κουμπαριές με τον Ερντογάν ο κύριος Καραμανλής, αλλά κάνουν όλα αυτά, αντί να τα θυμίζουν του ελληνικού λαού, προσπαθούν να τα ξεχάσουμε. Γι αυτό λοιπόν, μαθήματα συνέπειας σε αυτά τα πολύ σοβαρά θέματα δεν δεχόμαστε ούτε από τη Νέα Δημοκρατία ούτε από το ΣΥΡΙΖΑ. Φίλες και φίλοι. Έχουν μείνει λίγες ημέρες, είναι 15 ημέρες. Δύσκολες ημέρες. Κάθε μέρα fake news εναντίον του ΠΑΣΟΚ. Ψέματα. Είμαστε τόσο μικρό, που ασχολούνται τόσο πολύ μαζί μας; Δεν το νομίζω, δεν είμαστε μικρό κόμμα. Είμαστε ένα μεγάλο εμπόδιο στα σχέδια του κυρίου Μητσοτάκη, ένα πολύ μεγάλο εμπόδιο. Γιατί απλά δεν είμαστε ΣΥΡΙΖΑ. Και αυτό φοβάται ο κύριος Μητσοτάκης. Όσο υπάρχει ο ΣΥΡΙΖΑ σου λέει, δεν πέφτω με όλα αυτά που είχε κάνει, αν δεν υπήρχε ο Τσίπρας στην αντιπολίτευση ήδη θα ήταν παρελθόν ο κύριος Μητσοτάκης. Τι σου λέει λοιπόν; Χτύπα το ΠΑΣΟΚ για να μην υπάρχει εναλλακτική για δημοκράτες και προοδευτικούς. Εμείς λέμε αγωνιστείτε για ένα μεγάλο ΠΑΣΟΚ για να υπάρχει εναλλακτική για όλο τον ελληνικό λαό, για πρόοδο, δημοκρατία, σεβασμός στα ανθρώπινα δικαιώματα, κράτος δικαίου και ελπίδες και προοπτική για όλους τους Έλληνες και ιδιαίτερα για τη νέα γενιά. Για αυτό λοιπόν, τις 15 ημέρες που έμειναν, καλώ σε αυτή τη νέα φιλόδοξη πορεία του ΠΑΣΟΚ να ενώσουμε όλοι τις δυνάμεις μας για μια γνήσια προοδευτική πρόταση για το λόγο της προόδου και της αλήθειας. Αλλά αυτός ο λόγος δεν θα πάει πόρτα-πόρτα, χωριό-χωριό πόλη-πόλη από αυτούς που χαϊδεύουν τον κύριο Μητσοτάκη. Θα πάει από αυτούς που θέλουν αλλαγή. Και η αλλαγή είναι ο αγώνας μας, είναι μια απόφαση αλλαγής που πρέπει να πάρει ο ελληνικός λαός γιατί μαζί θα κάνουμε όλη την αλλαγή δυνατή, με ισχυρό ΠΑΣΟΚ, με ισχυρή δημοκρατική παράταξη. Φίλες και φίλοι. Σας ζητώ και εδώ από την Κοζάνη, τη Δυτική Μακεδονία, τις επόμενες 15 μέρες να πάρετε όλες εσείς και όλοι εσείς στα χέρια σας τον αγώνα του ΠΑΣΟΚ, τον αγώνα της παράταξης για να αναγεννήσουμε τη χώρα μας, να αναγεννήσουμε την πατρίδα μας, να σταθεί όρθια στα πόδια της η νέα γενιά. Κάθε μέρα αγώνα όλοι μαζί σπίτι-σπίτι, πόρτα-πόρτα σε κάθε εργασιακό χώρο ο λόγος της αληθείας, ο λόγος της προόδου, ο λόγος της δημοκρατίας και 21 Μαΐου μαζί να φτιάξουμε την πατρίδα με κανόνες για αξιοκρατία και διαφάνεια. Αυτή η πατρίδα αξίζει στον ελληνικό λαό και όχι η πατρίδα του ρουσφετιού και της απαξίωσης. Όλοι μαζί, η μεγάλη αλλαγή είναι δυνατή. Μαζί θα φέρουμε τη νίκη, ξεκινήστε από αύριο σε κάθε χωριό, σε κάθε πόλη της Μακεδονίας, ενώστε τις δυνάμεις, ενώστε τις δυνάμεις. Το κόμμα του Ανδρέα Παπανδρέου, το κόμμα των μεγάλων αλλαγών, είναι ξανά εδώ στο προσκήνιο της ιστορίας. Καλή δύναμη, καλό αγώνα. 21 Μαΐου, θα είμαστε όλοι νικητές, να είστε καλά. 