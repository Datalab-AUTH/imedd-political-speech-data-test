Φίλες και φίλοι. Φίλες και φίλοι, η δημοκρατική παράταξη είναι εδώ. Το ΠΑΣΟΚ είναι εδώ. Το κίνημά μας επέστρεψε δυναμικά στο πολιτικό προσκήνιο της ελληνικής ιστορίας. Η αποψινή σας παρουσία στο Βελλίδειο επιβεβαιώνει ότι 21 Μαΐου στέλνουμε μήνυμα νίκης, ελπίδας και προοπτικής για όλες τις Ελληνίδες και όλους τους Έλληνες. Για κάθε δημοκράτη προοδευτικό πολίτη η επιστροφή της δημοκρατικής παράταξης είναι πλέον ξεκάθαρα γεγονός. Σε κάθε μεριά της χώρας, σε κάθε συνάντηση βλέπω παντού τα χαμόγελα, την ελπίδα, την ανάγκη. Αγκαλιάζουμε ξανά τις αγωνίες των ευάλωτων και της μεσαίας τάξης. Γινόμαστε το λαογέννητο κίνημα που ιδρύθηκε το 1974, το κίνημα των μεγάλων αλλαγών και των μεγάλων μεταρρυθμίσεων. Είμαστε η παράταξη που άλλαξε την Ελλάδα, που την έκανε πραγματικά να πιστέψει στον εαυτό της, να γίνει πιο δημοκρατική, πιο δημιουργική, πιο ισχυρή, να πραγματοποιήσει άλματα ελπίδας, ανάπτυξης, προόδου και ευημερίας. Η παράταξη αυτή έφερε τον λαό στην εξουσία, ενέπνευσε τις νεότερες γενιές και προσέφερε ίσες ευκαιρίες προκοπής, δημιουργώντας για όλους τους Έλληνες ισχυρή μεσαία τάξη, χωρίς διαχωρισμούς. Γι αυτό εντείνονται τις τελευταίες ημέρες βλέποντας οι πολιτικοί μας αντίπαλοι τη λαοθάλασσα της δημοκρατικής παράταξης τις επιθέσεις εναντίον μας, επιθέσεις πάνω και κάτω από το τραπέζι. Και βέβαια, μαζί με αυτούς και τα συμφέροντα που τους υποστηρίζουν, που διαβάλουν καθημερινά τη στάση μας, απαξιώνουν την απόφαση που πήρατε εσείς μαζί, όλοι μαζί για αυτόνομη πορεία μακριά από δεσμεύσεις, μακριά μόνο για συγκρούσεις, μακριά από υποδούλωση σε ισχυρά συμφέροντα, με αυτονομία σύγκρουσης για να φέρουμε πραγματικά τις μεγάλες αλλαγές που έχει ανάγκη ο ελληνικός λαός. 


Φίλες και φίλοι. Θέλω όμως εδώ από τη Θεσσαλονίκη να σας εκμυστηρευτώ κάτι. Τις τελευταίες ώρες κοντεύω να σκάσω από τη στεναχώρια μου. Μετά τις δηλώσεις του κυρίου Μητσοτάκη ότι δεν έχει να πει τίποτα με το ΠΑΣΟΚ. Κύριε Μητσοτάκη, εγώ και όλοι μαζί, όλοι οι δημοκράτες, προοδευτικοί πολίτες, δεν έχουμε να πούμε τίποτα με το παρακράτος των υποκλοπών. Δεν έχουμε να πούμε τίποτα με τον αρχηγό των Πάτσηδων που κερδοσκοπούσαν με τα κόκκινα δάνεια εις βάρος των φτωχότερων Ελλήνων. Ο λαός δεν ξεχνά τι σημαίνει Δεξιά, για αυτό ξαναγεννά τον πραγματικό της αντίπαλο και όχι τον χορηγό της, τον κύριο Τσίπρα. Φίλες και φίλοι, τι έχουμε να πούμε με τον πρωταθλητή των απευθείας αναθέσεων, τον πρωταθλητή των μετακλητών, τον πρωταθλητή της εκτεταμένης διαφθοράς; Τι έχουμε να πούμε με τον πρωταθλητή των ανισοτήτων, τον πρωταθλητή του αφελληνισμού της ελληνικής οικονομίας; 


Τα τελευταία εικοσιτετράωρα ο κύριος Μητσοτάκης δείχνει πραγματικά ποιος έχει προσωπική εμμονή. Προσπαθεί να πείσει τα στελέχη του ΠΑΣΟΚ, τους φίλους του ΠΑΣΟΚ, τους ψηφοφόρους του ΠΑΣΟΚ, ότι σας οδηγώ σε ένα τυφλό μέτωπο απέναντι στη Νέα Δημοκρατία. Η αλήθεια όμως είναι μία. Ότι μέσα του τις τελευταίες ημέρες φωλιάζει η αγωνία και ο φόβος ότι αυτό που γεννιέται, το νέο θα είναι ο πραγματικός αντίπαλος. Θα είναι η δημοκρατική παράταξη της σοβαρής αντιπολίτευσης, του προγράμματος, της προοπτικής και όχι οι φτηνοί λαϊκισμοί του κυρίου Τσίπρα. Γιατί ξέρει πολύ καλά μέσα του ο κύριος Μητσοτάκης ότι αν δεν υπήρχε Τσίπρας ήδη η κυβέρνησή του θα ήταν παρελθόν στη συνείδηση του ελληνικού λαού. Φίλες και φίλοι, ψάχνει σωσίβιο. Γνωρίζει ότι το μόνο σωσίβιο είναι η προηγούμενη εμπειρία του ελληνικού λαού '15-'19 με τον Τσίπρα και τον Καμμένο. Φαντάζομαι ότι θα ήθελε ένα άλλο ΠΑΣΟΚ και όχι αυτό το ΠΑΣΟΚ, το σημερινό ΠΑΣΟΚ. Ήθελε ένα ΠΑΣΟΚ υποταγμένο, όμως όλοι εσείς οι 200.000, οι 270.000 δημοκράτες πολίτες τού στείλατε ηχηρό μήνυμα στις 12 του Δεκέμβρη και καλώ όλον τον ελληνικό λαό να του στείλει νέο μήνυμα στις 21 Μαΐου. 


Νομίζει ο κύριος Μητσοτάκης ότι ο λαός ξεχνά την ιστορία της οικογένειάς του με τις αποστασίες, με τα παιχνίδια, με το παρακράτος. Είμαστε στο 2023 και κανένας δημοκράτης προοδευτικός πολίτης δεν σηκώνει τέτοια κατάντια για τη χώρα μας, μια ευρωπαϊκή χώρα. Το ΠΑΣΟΚ δεν θα γίνει δεκανίκι κανενός γιατί έχει βαθιά ιστορική και κοινωνική ρίζα. Ο κύριος Μητσοτάκης και πολιτικά προσπαθεί να μας πλήξει λέγοντας ότι είμαστε κρατιστές, δεν είμαστε οι προοδευτικοί εκσυγχρονιστές, υπονοώντας ότι αυτός είναι ο προοδευτικός εκσυγχρονιστής. Όμως και καλώ να θυμηθεί ο ελληνικός λαός, είναι τόσο προοδευτικός εκσυγχρονιστής που εάν τα ρουσφέτια του ιδίου και της οικογένειάς του τα βάλουμε σε μια σειρά ξεπερνούν σε μήκος το Σινικό Τείχος της Κίνας. Αυτή είναι η πραγματικότητα, κύριε Μητσοτάκη, έχουμε μνήμη ως ελληνικός λαός, έχουμε μνήμη ποιοί είναι αυτοί και ποιές οικογένειες έχουν δημιουργήσει πολιτικές προίκες με το ρουσφέτι εις βάρος του δημοσίου συμφέροντος. 


Από την άλλη ο κύριος Τσίπρας δεν μπορεί καν να αρθρώσει τη λέξη ΠΑΣΟΚ, αλλά από την άλλη μας κάνει μαθήματα ιστορίας. Είπε χθες ότι ο Ανδρέας Παπανδρέου δεν είχε λέει ποτέ μέτωπο με τις προοδευτικές δυνάμεις. Και τον ερωτώ, είναι προοδευτικές δυνάμεις ο Αντώναρος και τα ορφανά του Καμμένου που γέμισαν τα ψηφοδέλτιά του; Ή μήπως είναι προοδευτικό μέτωπο το ψηφιακό παρακράτος που διοικεί η Κουμουνδούρου και επιτίθεται σε πολιτικούς αντιπάλους, κατηγορώντας τους τη μια ότι είναι πιασμένοι και την άλλη εκβιαζόμενοι. Είναι αρχηγός ενός ψηφιακού παρακράτους που δεν είχε πάτο στο ήθος να στοχοποιήσει μια νέα γυναίκα, μια συντρόφισσα που κατήγγειλε την κακοποίησή της. Αν αυτό είναι Αριστερά, τότε ο κύριος Τσίπρας ζει στη Λατινική Αμερική. 


Αριστερά που είναι στην καρδιά και στην ψυχή της δημοκρατικής παράταξης είναι το κράτος δικαίου, ο σεβασμός στα ανθρώπινα δικαιώματα και η διάκριση των εξουσιών. Το ΠΑΣΟΚ είναι εδώ σύντροφοι. Φίλες και φίλοι, το ΠΑΣΟΚ είναι εδώ να αγκαλιάσει την προοδευτική Αριστερά, το προοδευτικό κέντρο και τις αγωνίες κάθε δημοκράτη πολίτη, μακριά από τη διχόνια, μακριά από τις τοξικές συγκρούσεις που καθηλώνουν το μέλλον της πατρίδας μας. Τι είναι όμως προοδευτικές δυνάμεις, για να θυμηθούμε τα λίγο παλιότερα γεγονότα; Είναι προοδευτικές δυνάμεις αυτοί που φώναζαν Κρεμάλες στο Σύνταγμα και συνέκριναν τον εκλεγμένο πρωθυπουργό της χώρας Γιώργο Παπανδρέου, με τον Πινοσέτ, το δικτάτορα της Χιλής; Ή μήπως; Ή μήπως είναι προοδευτικές δυνάμεις αυτοί που το '15 στις εκλογές έλεγαν του λαού μην πληρώνεις τα δάνειά σου, ερχόμαστε. Σεισάχθεια θα φέρουμε. Και επίσης έλεγαν κανένα σπίτι στα χέρια τραπεζίτη και έφεραν ηλεκτρονικούς πλειστηριασμούς, μείωση της θωράκισης της πρώτης κατοικίας και πούλησαν το '15 δισεκατομμύρια ευρώ κόκκινα δάνεια για να εκβιάζουν τους πιο αδύναμους πολίτες. Τα κοράκια των funds. Αυτή είναι η Αριστερά και η πρόοδος του κυρίου Τσίπρα εδώ είναι η Αριστερά της προστασίας της πρώτης κατοικίας. Εδώ είναι η Αριστερά που μπαίνει εμπόδιο στον αφελληνισμό της ελληνικής οικονομίας. 


Φίλες και φίλοι, ναι, έχουμε μέτωπο, έχουμε μέτωπο με όλους αυτούς. Γιατί πολύ απλά, έχουμε μέτωπο με τον αυταρχισμό και την αθλιότητα στο δημόσιο διάλογο. Έχουμε μέτωπο απέναντι στις οργανωμένες συμμορίες του Διαδικτύου. Έχουμε μέτωπο απέναντι σε αυτούς που για την καρέκλα, για την εξουσία είναι ικανοί να πούνε το ίδιο και το αντίθετο και να θυσιάζουν το δημόσιο συμφέρον του ελληνικού λαού. Φίλες και φίλοι, έχουν θράσος να παίζουν και με τη μνήμη του Ανδρέα Παπανδρέου, του ιδρυτή μας. Ας το ξεκαθαρίσουμε και από δω. Ας το ξεκαθαρίσουμε και εδώ από τη Θεσσαλονίκη. Ανδρέας Παπανδρέου, που ανήκει στην ιστορία τη δημοκρατική προοδευτική ιστορία του τόπου. Δεν μπορεί ο Ανδρέας Παπανδρέου, κύριε Τσίπρα να γίνεται εκμεταλλεύσιμο προϊόν από αυτούς που μιλούν για επικίνδυνες θεωρίες περί Πρεσπών του Αιγαίου. Δεν πάει μαζί ο Ανδρέας Παπανδρέου και το πατριωτικό ΠΑΣΟΚ με τις Πρέσπες του Αιγαίου, κύριε Τσίπρα. Δεν πάει ο Ανδρέας Παπανδρέου και το πατριωτικό λαογέννητο αυτό κίνημα με τις επικίνδυνες θεωρίας ότι στη θάλασσα δεν υπάρχουν σύνορα. Αφήστε λοιπόν ήσυχο στην ιστορία τον ιδρυτή μας, τον ιστορικό ηγέτη, τον μεγαλύτερο πολιτικό της Ελλάδας, μετά το Δεύτερο Παγκόσμιο Πόλεμο, τον Ανδρέα Παπανδρέου. Δεν έχει σχέση ο πολιτικός αυτός γίγαντας με τους επικίνδυνους τυχοδιωκτισμούς σας. Έχει όμως θράσος να μας κάνει μαθήματα για το πώς θα πέσει η Νέα Δημοκρατία. Ποιος; Ο μεγάλος χορηγός της, που κάθε εβδομάδα θα πούνε και κάτι για να δώσουν πεδίο στον κύριο Μητσοτάκη. Τη μία τα τοπικά νομίσματα, την άλλη το φράχτη στον Έβρο που ξαφνικά λένε ναι, αλλά να μην το πληρώσουν οι Ευρωπαίοι φορολογούμενοι. Ομολογουμένως αυτό είναι το μεγάλο θέμα του ΣΥΡΙΖΑ και διάφορα άλλα που απλά δείχνουν μια ανάγκη. Αγωνιστείτε καθημερινά 21 Μαΐου να έχει τον πραγματικό της αντίπαλο, η Νέα Δημοκρατία, γιατί με τον κύριο Τσίπρα και την παρέα του ο κύριος Μητσοτάκης νιώθει την απόλυτη ασφάλεια. 


Φίλες και φίλοι, ας πάμε όμως στο πρόγραμμά μας αυτό που θέλει να δώσει μια άλλη πνοή στην ελληνική οικονομία. Το πρόγραμμα, το σοσιαλδημοκρατικό, το πρόγραμμα του Δημοκρατικού Σοσιαλισμού, το πρόγραμμα που μειώνει τις ανισότητες και δημιουργεί ευκαιρίες και ελπίδες για όλα τα ελληνόπουλα, για όλες τις οικογένειες. Ο ένας υπόσχεται πράγματα που δεν μπορούν να γίνουν και ο άλλος κρύβει αυτά που πρόκειται να συμβούν με τις δημοσιονομικές του επιλογές. Πανηγυρίζουν για μια ανάπτυξη, για τις καλές στατιστικές, ενώ στην πραγματικότητα οι πρωτιές μας δυστυχώς είναι αρνητικές, όπως αποδεικνύουν τα στοιχεία του ΟΟΣΑ. Περισσότερο από δυόμισι εκατομμύρια Έλληνες και Ελληνίδες απειλούνται σήμερα με φτώχεια και κοινωνικό αποκλεισμό, σύμφωνα με τα επίσημα στοιχεία. Επαίρονται ότι μείωσαν τους φόρους, αλλά οι φόροι που πλήρωσαν οι πολίτες το 2022 ήταν 5 δισεκατομμύρια παραπάνω από τους στόχους. Αν αυτό δεν είναι υπερφορολόγηση, τι είναι; Και μάλιστα εάν βάλουμε στο τραπέζι ότι το μεγαλύτερο ποσοστό αυτών των φόρων είναι λόγω κατανάλωσης ΦΠΑ και ειδικοί φόροι που δέρνουν τους πιο αδύναμους, τους εργαζόμενους, τους ανέργους και τη μεσαία τάξη. Λένε ότι αύξησαν τον κατώτατο μισθό κατά 20% και αμφισβητούν τα στοιχεία του ΟΟΣΑ για τη μείωση των πραγματικών μισθών κατά 7,4%. Η ανεργία, λένε μειώνεται, όμως οι νέες δουλειές είναι επί το πλείστον δουλειές των 400€ της μερικής απασχόλησης. Αυτή η ανάπτυξη που έχει το όνομα του κυρίου Μητσοτάκη δημιουργεί real estate με εσωτερικά δανεικά. Σε λίγα χρόνια, με αυτή την πολιτική, θα είμαστε ξένοι στην πατρίδα μας. Δεν θα μπορούν οι φοιτητές να ενοικιάσουν ένα σπίτι με αξιοπρέπεια στο Κέντρο της Θεσσαλονίκης και στο Κέντρο της Αθήνας. Δεν θα μπορεί το νέο ζευγάρι να χτίσει το μέλλον του με αξιοπρέπεια και να κάνει παιδιά. Και από την άλλη, ο κύριος Τσίπρας νομίζει ότι η οικονομία είναι μια αγελάδα που μοιράζει γάλα χωρίς να την ταΐζεις ποτέ. 


Ήρθε λοιπόν η ώρα, εμείς η δημοκρατική παράταξη να τελειώνουμε με αυτά τα παρωχημένα μοντέλα εξουσίας και να δημιουργήσουμε μία πλατιά κοινωνική συμμαχία για την ισχυρή Ελλάδα του μέλλοντος, ώστε να ξαναγίνουμε μια κανονική ευρωπαϊκή χώρα. Αυτό είναι το όραμα μας, μια κανονική ευρωπαϊκή χώρα που θα σέβεται τον πολίτη, θα σέβεται το περιβάλλον και η ανάπτυξη θα είναι βιώσιμη και κοινωνικά δίκαιη για όλες τις Ελληνίδες και όλους τους Έλληνες. Έχουμε χρέος να φτιάξουμε ένα σύγχρονο κοινωνικό κράτος υψηλής ποιότητας παροχών και υπηρεσιών και όχι τα youth pass. Δεν μπορεί ο κύριος Μητσοτάκης να περιφρονεί κατ' αυτόν τον τρόπο τη νέα γενιά, μια νέα γενιά με λιγοστές ευκαιρίες και πολλά εφόδια και λίγο πριν τις εκλογές να προσπαθεί με 150€ να εξαγοράσει συνειδήσεις. Αυτό δείχνει την ποιότητα του πολιτεύεσαθαι της Νέας Δημοκρατίας. 


Επίσης, η πράσινη μετάβαση. Η πράσινη μετάβαση, για τον κύριο Μητσοτάκη, είναι μια μπίζνα για λίγους. 


Για μας, είναι μια πολιτική που κάνει την Ελλάδα μια χώρα μπροστάρη της αειφόρου ανάπτυξης και δίνει προτεραιότητα στους πιο αδύναμους, στη μεσαία τάξη, στους πραγματικούς παραγωγούς, τους αγρότες, τους μεταποιητές, να κάνουν επιλογές με φωτοβολταϊκά, ανανεώσιμες πηγές, με μια δίκαιη εκδημοκρατισμένη μετάβαση στην ενέργεια που δεν θα οδηγήσει σε νέα ενεργειακή φτώχεια.


Με ισχυρή δημόσια υγεία και παιδεία. Το κράτος στελεχώνεται με ανοικτούς διεθνείς διαγωνισμούς, αν το ΠΑΣΟΚ είναι ισχυρό. Είναι δέσμευσή μου η αξιοκρατία και η διαφάνεια στο δημόσιο τομέα και όχι να λέμε μετά τα Τέμπη ως εδώ αλλά και μετά τα Τέμπη να συνεχίζουν τα ίδια, χωρίς να δεσμεύονται ότι τα νοσοκομεία και οι οργανισμοί θα στελεχωθούν με ανοιχτούς διεθνείς διαγωνισμούς γιατί θέλουν πολύ απλά να συνεχίσουν το πελατειακό κράτος των αποτυχημένων βουλευτών και των παραγόντων. 


Αυτό το κράτος είναι υπονομευτής των κόπων και των θυσιών του ελληνικού λαού. Αυτό το κράτος οδήγησε στα Τέμπη. Αυτό το κράτος έδειξε η Αρχή Διαφάνειας τον Οκτώβριο του '21 για τις τεράστιες ευθύνες που δεν έγινε τηλεδιοίκηση και αυτό το κράτος έκρυψε ο κύριος Καραμανλής στο συρτάρι του για να μην πάνε στη δικαιοσύνη. Και αντί να πάει στο σπίτι του κοσμεί τα ψηφοδέλτια της Νέας Δημοκρατίας στις Σέρρες. Αυτό είναι το πολιτικό ήθος και αυτή είναι η περιφρόνηση των οικογενειών των θυμάτων των Τεμπών. 


Φίλες και φίλοι. Τι πρέπει να κάνουμε όμως; Πρέπει να βρούμε δημόσια αίθουσα και να δημιουργήσουμε τις συνθήκες μιας δίκαιης ανάπτυξης. Για τα μερίσματα. Εμείς δεν μπορούμε να ακολουθήσουμε την πολιτική της Νέας Δημοκρατίας. Η Νέα Δημοκρατία έβαλε ένα 5% οριζόντια. Και ξεκινάω από αυτό διότι έχει γίνει μια πολύ μεγάλη συζήτηση για το πού θα βρουν τα κόμματα τα χρήματα και προτείνει μάλιστα ο κύριος Μητσοτάκης να πάμε τα προγράμματά μας στο γενικό λογιστήριο του κράτους. Εμείς λέμε στο Γραφείο προϋπολογισμού της Βουλής. Για να δούμε ποιος λέει την αλήθεια;  Αλλά ας εκκινήσουμε από το απλό. Γιατί 5% στα μερίσματα; Τι λένε τα στοιχεία του 2022; 150 εισηγμένες εταιρείες έχουν τετραπλασιάσει τα κέρδη της, όταν το '22 φτωχοποιήθηκε ο πιο αδύναμος Έλληνας και η μεσαία τάξη. Αυτή η πολιτική δεν μπορεί να συνεχίζεται χαϊδέματος της εγχώριας ολιγαρχίας. Παρά την ενεργειακή κρίση και τον υψηλό πληθωρισμό, θα διανείμουν μερίσματα ρεκόρ δυόμισι δισεκατομμυρίων ευρώ. 


Εμείς τι προτείνουμε; Μέχρι 50.000€, 5% στα μερίσματα. Και πάνω από 50.000, κλιμακωτά ο φόρος να φτάνει στο υψηλότερο επίπεδο, το 15%. 


Επίσης, τράπεζες. Οι τράπεζες, έχουμε δώσει δισεκατομμύρια για την κεφαλαιακή τους επάρκεια. Κερδοσκόπησαν και αυτές μέσα στην κρίση, όταν το επιτόκιο καταθέσεων και στεγαστικών δανείων είχε τη μεγαλύτερη διαφορά σε όλη την Ευρώπη. 


Εμείς τι λέμε; Ό,τι έκανε και η Ισπανία. Φορολόγηση των υπερκερδών όσο δεν αλλάζουν πολιτική για να στηρίξουν χρηματοδοτικά τη μεσαία τάξη και τη νέα γενιά, την επιχειρηματικότητά της. 


Γονικές παροχές. Από 'δω, από τη ΔΕΘ ο κύριος Μητσοτάκης είπε και το κανε. Γιατί ό,τι πει για τους ισχυρούς, το κάνει. Τον λαό, τη μεσαία τάξη, κοροϊδεύει συνειδητά. Είπε λοιπόν, 800.000€ ανά γονιό. Και 800.000€ ανά παππού και γιαγιά. 4,8 εκατομμύρια ευρώ αφορολόγητο στις γονικές παροχές για κάθε παιδί. Ποιο παιδί της μεσαίας τάξης, ποιο παιδί ευάλωτης ελληνικής οικογένειας αφορά η μεταβίβαση πλούτου έως 4,8 εκατομμύρια ευρώ χωρίς φόρο κύριε Μητσοτάκη; Σε ποια Ελλάδα ασκείτε αυτές τις πολιτικές στην Ελλάδα που εκατοντάδες χιλιάδες νέα Ελληνόπουλα έφυγαν στο εξωτερικό για μια καλύτερη μέρα; Ως εδώ λοιπόν. 


Εμείς τι λέμε; Οριζόντια 400.000€ το αφορολόγητο, ούτε ευρώ παραπάνω, κανένας πολλαπλασιασμός. 400.000€ είναι ένα δίκαιο όριο για το αφορολόγητο στη γονική παροχή. Ήταν 200.000€ στο παρελθόν. 


Συνταξιούχους. Τι προτείνουμε; Ακούτε για δισεκατομμύρια ευρώ συντάξεις. Τάζουν τα πάντα. Το πρόγραμμά μας είναι 1,13 δισεκατομμύρια. Τι είναι αυτό; Στήριξη των πιο αδύναμων συνταξιούχων. Το ΕΚΑΣ που κατήργησε ο κύριος Τσίπρας, το ξαναφέρουμε ως νέο ΕΚΑΣ για 350.000 χαμηλοσυνταξιούχους που είναι σε απόγνωση. Καταργούμε από 1/01/24 την προσωπική διαφορά, και τέλος, αλλαγή του νόμου της Νέας Δημοκρατίας και του ΣΥΡΙΖΑ για αύξηση της ανταποδοτικής σύνταξης και την κατάργηση των άδικων διατάξεων για τις συντάξεις αναπηρίας και χηρείας. Αυτές οι 3 δίκαιες επιλογές είναι 1,13 δισεκατομμύρια και όχι 6 ή 10 δισεκατομμύρια, όπως τάζει η Νέα Δημοκρατία και ΣΥΡΙΖΑ κοροϊδεύοντας συνειδητά τους συνταξιούχους.


Φίλες και φίλοι, δημογραφικό, η μητέρα, η μάνα, η αγωνίστρια της καθημερινότητας. Αυτή η παράταξη έχει θέσει ως προτεραιότητα να αντιμετωπίσει τον μεγαλύτερο εθνικό κίνδυνο της πατρίδας μας, τη βόμβα του δημογραφικού. Για αυτό δεσμεύομαι ότι κανένα παιδί δεν θα μένει τα επόμενα χρόνια χωρίς βρεφονηπιακό σταθμό και κέντρο δημιουργικής απασχόλησης, ώστε η Ελληνίδα μάνα να συνεχίσει κανονικά τη ζωή της. Την οικονομική και την κοινωνική ζωή. Επίσης, έχουμε έτοιμη πρωτοβουλία νομοθετική την οποία είχαμε καταθέσει και στο παρελθόν, αλλά απέρριψε η Νέα Δημοκρατία για την ενίσχυση του επιδόματος μητρότητας των μητέρων ελευθέρων επαγγελματιών. Άλλη μια δέσμευσή μας για να στηρίξουμε την Ελληνίδα μάνα. Τέλος, πολύ κρίσιμο αν δείτε τα στοιχεία του ΟΟΣΑ, μια οικογένεια χωρίς παιδιά στην Ελλάδα και μια οικογένεια με 2 παιδιά στην Ελλάδα έχουν 3 μονάδες διαφορά στη φορολόγηση. Η Πορτογαλία έχει 10 μονάδες και άλλες χώρες με ανάλογο πληθυσμό 8-9 μονάδες. Δεσμεύομαι ότι θα μειώσουμε το φόρο σε κάθε οικογένεια με παιδιά για να φτιάξουμε ισχυρά φορολογικά κίνητρα αντιμετώπισης του δημογραφικού. 


Φίλες και φίλοι, προτεραιότητά μας επίσης είναι η αντιμετώπιση του ιδιωτικού χρέους, η προστασία της κύριας κατοικίας και η αποτροπή του αφελληνισμού της ελληνικής οικονομίας. 


Επιμένουμε στη μείωση της φορολογίας στη μισθωτή εργασία για να μειωθεί η μαύρη εργασία και να υπάρχουν καλές αμοιβές κυρίως για τη νέα γενιά που είναι καταδικασμένη αυτή τη στιγμή σε πολύ χαμηλούς μισθούς, χωρίς να μπορεί να οικοδομήσει με αξιοπρέπεια το μέλλον της. 


Κεντρική επίσης δέσμευσή μας για τους νέους είναι το πρόγραμμα κοινωνικών κατοικιών. Τα ενοίκια καλπάζουν σε όλα τα αστικά κέντρα. Ο κύριος Μητσοτάκης έκανε ένα πρόγραμμα, μόλις ξεκινήσαμε εμείς να μιλάμε για κοινωνικές κατοικίες, που δεν δίνει σπίτια με χαμηλό ενοίκιο, δίνει χαμηλότοκα δάνεια για την αγορά σπιτιού βάσει της τιμής του τετραγωνικού. Ελάχιστοι άνθρωποι θα έχουν πρόσβαση σε αυτήν την πολιτική. Εμείς δεν θέλουμε να φτιάξουμε νέα ιδιοκτησία. Εμείς θέλουμε το κράτος να έχει ιδιοκτησία, συν σπίτια κλειστά -στη Θεσσαλονίκη είναι περί τα 15.000- που θα ανοίξουνε με μηδενικό ΕΝΦΙΑ και κίνητρα ανακατασκευής από το Ταμείο Ανάκαμψης. Τι σημαίνει αυτό; Άθροισμα 150.000 κατοικιών σε όλη την Ελλάδα, στα αστικά κέντρα με κοινωνικά κριτήρια, φοιτητές, νέα ζευγάρια. Όταν μπορείς να σταθείς στα πόδια σου, φεύγεις και μπαίνει άλλος, με αποτέλεσμα αυτό να βοηθήσει όχι μόνο 150.000 νέα ζευγάρια αλλά εκατοντάδες χιλιάδες Έλληνες που βρίσκονται σε απόγνωση λόγω του κόστους ζωής. Προτεραιότητά μας είναι να πέσει άμεσα το κόστος ζωής, διότι η Ελλάδα είναι μια χώρα με χαμηλούς μισθούς και τεράστιο συγκριτικά κόστος ζωής για τον Έλληνα. 


Υγεία. Δεν μπορώ να μην αναφερθώ στην υγεία γιατί το παιδί του ΠΑΣΟΚ είναι το Εθνικό Σύστημα Υγείας. Εμείς το κάναμε, εμείς δεσμεύομαι να το αναγεννήσουμε. Είναι το παιδί του Γιώργου Γεννηματά και του Παρασκευά Αυγερινού. Είναι το παιδί της ανάγκης να υπάρχουν υπηρεσίες δημόσιας υγείας ώστε να σταματήσει η χώρα μας να είναι τρίτη χώρα στην Ευρώπη σε ιδιωτικές δαπάνες. Μόνο η Βουλγαρία και η Λιθουανία ξεπερνάει την Ελλάδα σε κόστος δαπανών υγείας. Τι λέμε; Εμείς από το Ταμείο Ανάκαμψης λέμε όχι 2-4% όπως η Νέα Δημοκρατία, αλλά 8-10% ώστε να φτιάξουμε ισχυρή πρωτοβάθμια φροντίδα που να φτάνει σε κάθε περίπτωση στο σπίτι του Έλληνα. Επίσης, στελέχωση των νοσοκομείων με μόνιμο ιατρικό προσωπικό 15.000 γιατρών, καθώς και αύξηση των αμοιβών όλων των υγειονομικών στο μέσο όρο της Ευρωπαϊκής Ένωσης. Χρειάζεται επίσης να θεσπιστούν κοινωνικά, οικονομικά και επιστημονικά κίνητρα για να σταματήσει η υποστελέχωση των νοσοκομείων στην περιφέρεια. Τέλος. Μια δέσμευση που την είπαν πολλοί, αλλά δεν την έκανε κανείς: ένταξη στα βαρέα και ανθυγιεινά των υγειονομικών για να τελειώσει η κοροϊδία με τα παλαμάκια της πανδημίας. Έχουμε χρέος να το κάνουμε και θα το κάνουμε. 


Φίλες και φίλοι, παιδεία. Δεν υπάρχει άλλο εργαλείο για τους σοσιαλδημοκράτες, για μια κοινωνία κοινωνικής κινητικότητας, για μια κοινωνία χαμηλών ανισοτήτων, αν δεν υπάρχει ισχυρή δημόσια παιδεία. Εμείς λοιπόν, τι προτείνουμε; Εθνικό απολυτήριο. Γίνεται μια τεράστια κουβέντα για τη βάση του 10. Αυτό είναι μόνο το πρόβλημα; Ο κύριος Τσίπρας προσπαθεί να ψαρέψει στα θολά νερά. Μήπως κάποιος νέος ακούσει ότι χωρίς εξετάσεις θα μπαίνει στα πανεπιστήμια. Οφείλω όμως να πω στην ανήσυχη νεολαία ότι πουθενά στον κόσμο δεν μπαίνει στα πανεπιστήμια χωρίς καθόλου εξετάσεις. Ας αφήσει τον εμπαιγμό ο κύριος Τσίπρας. Δεν φτανει πια η κοροϊδια και για τους νέους ανθρώπους. Αίσχος πια αυτή η ντροπή, να μην τιμούμε τους νέους ανθρώπους της πατρίδας μας. Τι είναι λοιπόν το εθνικό απολυτήριο; Εθνικό απολυτήριο δεν κρίνεται το μέλλον σου σε μια εξέταση, με ό,τι σημαίνει αυτό για την ψυχολογία του μαθητή και της οικογένειας. Κρίνεται τα 2 τελευταία χρόνια με πολλαπλές εξετάσεις και επιλογές μετά πανεπιστημίου, όπου σημαντικό ρόλο δεν παίζει μόνο η μία εξέταση, αλλά και ο βαθμός του απολυτηρίου. Τι στόχο έχει αυτή η αλλαγή; Να πάρουμε απ'το κέντρο βάρους τα φροντιστήρια και να ξανακάνουμε κέντρο βάρους το δημόσιο σχολείο για να έχουν όλοι οι μαθητές επαρκή γνώση, επαρκή εφόδια, να είναι ανταγωνιστικοί με προοπτική για το μέλλον. Φίλες και φίλοι, και βέβαια, με ισχυρή ενισχυτική διδασκαλία για όλους. Και τέλος, παντού ισχυρές δομές ειδικής αγωγής. Μόνο έτσι ένα σοσιαλιστικό κόμμα θα δημιουργήσει το σχολείο της συμπερίληψης και όλα τα παιδιά όλων των Ελλήνων θα μπορούν να συμμετέχουν ισότιμα με όποιες μαθησιακές δυσκολίες σε αυτό το ισχυρό δημόσιο σχολείο. Είναι δέσμευσή μας, όπως και η αύξηση των αμοιβών των εκπαιδευτικών και η πραγματική αξιολόγηση και όχι η αξιολόγηση από τους μετακλητούς, όπως επιβάλλει το κομματικό κράτος της Νέας Δημοκρατίας. Φίλες και φίλοι, εξωστρεφή πανεπιστήμια. Τι σημαίνει εξωστρεφές πανεπιστήμιο; Είναι το πανεπιστήμιο που συνδέεται με την καινοτομία, με την έρευνα, ένα πανεπιστήμιο χωρίς οικογενειοκρατία, ένα πανεπιστήμιο το οποίο δεν θα τσακωνόμαστε για την πανεπιστημιακή αστυνομία. 


Θυμάστε τι γινότανε τα τελευταία χρόνια εδώ στη Θεσσαλονίκη; Πεδίο σύγκρουσης. Πού είναι η πανεπιστημιακή αστυνομία; Την πληρώσατε, με τους φόρους σας πληρώσατε την πανεπιστημιακή αστυνομία του κυρίου Μητσοτάκη. Πού είναι σήμερα; Δεν υπάρχει πανεπιστημιακή αστυνομία. Γιατί δεν έγινε αυτό που λέγαμε εμείς; Το απλό. Τι κάνουν σε όλη την Ευρώπη; Βάζουν εταιρείες φρούρησης των πανεπιστημίων. Κάμερα στα εργαστήρια που είναι ακριβά μηχανήματα πληρωμένη από τον έλληνα φορολογούμενο και όταν υπάρχει ένα αδίκημα στο πανεπιστήμιο, μπαίνει η κανονική αστυνομία, όπως μπαίνει σε κάθε άλλο μέρος της Ελλάδας, χωρίς να είναι άβατο. Είναι άσυλο ιδεών, είναι άσυλο έρευνας, είναι άσυλο αξιοπρέπειας, δεν είναι το ελληνικό πανεπιστήμιο πεδίο ιδεολογικών συγκρούσεων της Νέας Δημοκρατίας και του ΣΥΡΙΖΑ εις βάρος των ελλήνων φοιτητών. 


Φίλες και φίλοι, οι μικρομεσαίοι. Η κυβέρνηση προβάλλει τους υψηλούς ρυθμούς αύξησης του ΑΕΠ μετά την πανδημία που όμως οφείλονται στην κατανάλωση και τον τουρισμό. Γιατί οι πραγματικές παραγωγικές ξένες επενδύσεις ήταν μόνο 14% του συνόλου των ξένων επενδύσεων, με τις υπόλοιπες να αφορούν real estate και εξαγορά ήδη υπαρχόντων ελληνικών επιχειρήσεων. Το ερώτημα λοιπόν, είναι αμείλικτο για τον κύριο Μητσοτάκη, ποιοι έχουν επωφεληθεί από αυτή την αναπτυξιακή στρατηγική; Σίγουρα όχι οι μικρομεσαίες επιχειρήσεις, οι οποίες παραμένουν στο περιθώριο των εξελίξεων. Τις αποκλείουν από τα ευνοϊκά δάνεια του Ταμείου Ανάκαμψης. Τα στοιχεία είναι αμείλικτα. Το πρώτο 1,2 δισεκατομμύρια του έχουν πάρει 67 επιχειρήσεις με 1,1% επιτόκιο, όχι μικρομεσαίες επιχειρήσεις. Εμείς τι λέμε; Το Ταμείο Ανάκαμψης πρέπει να έχει ειδικό χρηματοδοτικό φορέα που θα χρηματοδοτήσει τις μικρομεσαίες επιχειρήσεις πέρα από τα κριτήρια της αγοράς, με ψηφιακά κριτήρια, με κριτήρια σύγκλισης, περιβαντολλογικά κριτήρια, νέων θέσεων εργασίας, ώστε οι άνθρωποι οι οποίοι δεν μπορούν να μπουν στις τράπεζες, να μπορούν να δανειστούν απ'αυτόν τον χρηματοδοτικό φορέα. Το έκανε ήδη η Πορτογαλία. 


Φίλες και φίλοι, για μια βιώσιμη ανάπτυξη, με προστασία του περιβάλλοντος έχουμε ανάγκη να αλλάξουμε το ενεργειακό μοντέλο. Έχουμε ανάγκη από μια ελληνική εθνική ανάπτυξη που θα επενδύσει στο Made in Greece. Τι είναι το Made in Greece; Είναι να γνωρίζουμε κάθε χρόνο πόσα από τα εκατομμύρια ταξιδιωτών που ήρθαν στην Ελλάδα καταναλώνουν τα εγχώρια ελληνικά προϊόντα, ώστε να μην κερδίζουν μόνο τα νησιά και ο τουρισμός, αλλά να κερδίζει το σύνολο της ελληνικής οικονομίας, τα κρασιά, το λάδι, τα μεταποιημένα αγροδιατροφικά προϊόντα και έτσι να ενισχύσουμε τις εξαγωγές και να κάνουμε καλές θέσεις εργασίας σε όλη την Ελλάδα. Εμείς προτείνουμε επίσης τριετή απαλλαγή από τον φόρο πραγματοποιούμενων κερδών των νέων επιχειρηματικών σχημάτων που δημιουργούνται από δικτυώσεις και συνεργασίες, ειδικές χρηματοδοτήσεις, γραμμές χρηματοδότησης από το ΕΣΠΑ, για τη μετεγκατάσταση μεσαίων επιχειρήσεων σε οργανωμένα βιοτεχνικά πάρκα, ειδικές γραμμές χρηματοδότησης από το Ταμείο Ανάκαμψης για επενδύσεις μικρομεσαίων στην καινοτομία, στην ενεργειακή προσαρμογή, τον ψηφιακό μετασχηματισμό. Τέλος, δημιουργία κέντρων ανάπτυξης προϊόντων στις περιφέρειες για παροχή τεχνικής βοήθειας, σχεδιασμού τυποποίησης ανάπτυξης νέων προϊόντων και δικτύων διανομής τους. 


Φίλες και φίλοι, πριν κλείσω για τις μικρομεσαίες, άκουσα τον κύριο Μητσοτάκη να λέει, μα γιατί ζητάτε τις 120 δόσεις; Το κάναμε. Ρωτήστε λοιπόν τους φίλους σας στη Θεσσαλονίκη, τους μικρομεσαίους πόσοι μπόρεσαν να ενταχθούν στις 120 δόσεις που έδωσε ο κύριος Μητσοτάκης; Για να καταλάβετε σε τι βαθμό περιφρονεί τα πραγματικά προβλήματα της ελληνικής οικονομίας. Για αυτό δεσμεύομαι, 120 δόσεις για όλους και για εφορία και για ΕΦΚΑ και μείωση 30% του κεφαλαίου για όποιον τηρεί μέχρι τέλος τις δόσεις του. 


Για τη Θεσσαλονίκη μας. Η Θεσσαλονίκη μπορεί να γίνει πρωτεύουσα των Βαλκανίων. Το λέμε πολλά χρόνια, μπορούμε όμως να το κάνουμε, αν υπάρχει μια στρατηγική για την ανάπτυξη των δυνατοτήτων της και την εκμετάλλευση της γεωστρατηγικής της θέσης. Βέβαια πάντα διασυνδέοντας τη με γειτονικές χώρες. Η σημερινή όμως πραγματικότητα δυστυχώς δεν είναι αυτή που θέλουμε. Στερεί από τη χώρα ΑΕΠ, θέσεις εργασίας, πλούτο και αφαιρεί από τη δυνητική μας οικονομική εξωστρέφεια. Πρέπει να ρίξουμε βάρος στην επιτάχυνση υλοποίησης των υποδομών της πόλης, διότι δυστυχώς η Θεσσαλονίκη έχει μένει πίσω. Μετρό και σύνδεση για το αεροδρόμιο με τις δυτικές συνοικίες, αντιπλημμυρικά έργα, κάθετοι άξονες με την Εγνατία Οδό, Περιφερειακή Οδός, νέες σχολικές μονάδες και κέντρα υγείας στην πόλη. Προτεραιότητα του ΠΑΣΟΚ είναι πρώτα και κύρια οι αστικές συγκοινωνίες της πόλης που επί σειρά ετών είναι σε απαράδεκτη κατάσταση. Ένας μονίμως προβληματικός ΟΑΣΘ χωρίς οχήματα και οδηγούς που δεν μπορεί να ανταπεξέλθει στο μεγάλο συγκοινωνιακό έργο της εποχής. 


Η πόλη, γνωρίζετε πάρα πολύ καλά τέλος, πλήρωσε δυσανάλογα το κόστος της πανδημίας, χωρίς όμως στα νοσοκομεία της να ενισχυθούν εκ των υστέρων. Μετά την εμπειρία, την τραγική εμπειρία της πανδημίας. Σταχυολογώ, το νέο παιδιατρικό νοσοκομείο, την ανάπτυξη του πάρκου υγείας στη δυτική πλευρά της πόλης, με τη δημιουργία του νέου ογκολογικού νοσοκομείου και την ενίσχυση της πρωτοβάθμιας περίθαλψης είναι προτεραιότητές μας για μια Θεσσαλονίκη πραγματική πρωτεύουσα των Βαλκανίων, πραγματικό πρωταγωνιστή των εξελίξεων. 


Φίλες και φίλοι, η Θεσσαλονίκη. Η Θεσσαλονίκη σήμερα στέλνει μήνυμα ελπίδας σε κάθε πλευρά της χώρας για τις 6 επόμενες μέρες. Ο αγώνας θα μας κάνει την ισχυρή πρωταγωνιστική δύναμη στην πατρίδα μας. Φίλες και φίλοι, πραγματικά είναι συγκινητική η σημερινή σας παρουσία και δείχνει ότι όσο μας πολεμούν τόσο δυναμώνουμε. 


Φίλες και φίλοι, δεν μπορώ να μην αναφερθώ στα εθνικά θέματα μετά τις χθεσινές τουρκικές εκλογές. Αν σε κάτι συμφωνούν, οι κύριοι Ερντογάν και ο κύριος Κιλιτσντάρογλου είναι η συνεχής αμφισβήτηση των κυριαρχικών μας δικαιωμάτων. Η κυβέρνηση και η αξιωματική αντιπολίτευση, όλα αυτά τα σοβαρά ζητήματα της εξωτερικής πολιτικής, δυστυχώς, τα διαχειρίζονται με όρους επικοινωνίας. Όταν πέρσι τον Μάρτιο, όταν μετά από γεύμα με τον κύριο Ερντογάν στον Βόσπορο, ο κύριος Μητσοτάκης πανηγύριζε για μια νέα εποχή που θα ανατείλει στις ελληνοτουρκικές σχέσεις. Το είδαμε επίσης με την Αλβανία προχθές. Πριν από λίγους μήνες, ο κύριος Μητσοτάκης επισκέφθηκε τη Βόρεια Ήπειρο, ο Αλβανός πρωθυπουργός τον εκθείαζε. Κι όμως, 3 μέρες πριν τις δημοτικές εκλογές είδαμε τη φυλάκιση του ομογενειακού δημάρχου της Χειμάρρας Φρέντυ Μπελέρη, που παρά τις αντιξοότητες και την τρομοκρατία των αλβανικών αρχών κατάφερε να κερδίσει και τον συγχαιρόμαστε εδώ από τη Θεσσαλονίκη που έδειξε ότι τίποτα δεν μπορεί να εμποδίσει το δίκιο της ελληνικής μειονότητας της Βορείου Ηπείρου. 


Φίλες και φίλοι, όμως ο ελέφαντας στο δωμάτιο είναι η Τουρκία, ας είμαστε ειλικρινείς. Εμείς θέλουμε μια σταθερή γειτονική χώρα, όμως χρειαζόμαστε και μια ενιαία ευρωπαϊκή εξωτερική πολιτική, μια πολιτική που θα βασίζεται στο σεβασμό του διεθνούς δικαίου και όχι μια πολιτική που χαϊδεύει την Τουρκία, κάνοντάς τη να νιώθει ανεξέλεγκτη και αδέσμευτη. Τα ελληνικά όμως σύνορα δεν είναι μόνο ελληνικά, είναι και ευρωτουρκικά και θεωρώ άδικο να πληρώνουμε δισεκατομμύρια ευρώ εμείς οι Έλληνες για να φυλάμε τα σύνορα και τα δικά μας αλλά και της υπόλοιπης Ευρώπης. Είναι ένα τεράστιο μειονέκτημα για το κράτος δικαίου, συγνώμη για το κοινωνικό κράτος, όταν δίνουμε δισεκατομμύρια για εξοπλισμούς, κάτι που δεν κάνουν οι Δανοί, οι Ολλανδοί, οι Γερμανοί κι άλλοι κεντρικοευρωπαίοι. Τι πρέπει να γίνει; Το έχω πει πολλές φορές. Ενιαίοι εξοπλισμοί. Ευρωστρατός, όπως έγινε η Frontex που φρουρεί τα ελληνικά σύνορα όπως πρέπει να βάλουν στην τσέπη οι Ευρωπαίοι και για το φράχτη στον Έβρο πρέπει να βάλουν βαθιά το χέρι στην τσέπη για να πληρώσουν και για τη φύλαξη των ελληνοτουρκικών συνόρων. Και ας πάρουν το μάθημα από τα γεγονότα της Ουκρανίας. Είναι άδικο για τον ελληνικό λαό να πληρώνει δισεκατομμύρια σε εξοπλισμούς χωρίς συμπαραγωγές, χωρίς να υπάρχει η προοπτική της κοινής άμυνας και εξωτερικής πολιτικής. 


Τέλος, όποια κυβέρνηση και να προκύψει στην Τουρκία, έχει χρέος η Ευρώπη να σταματήσει να στέλνει έστω και μία σφαίρα στην Τουρκία. Όσο συνεχίζει την πολιτική παραβίασης γειτονικών κυριαρχικών δικαιωμάτων. Το εμπάργκο όπλων. Το εμπάργκο όπλων δεν το ακούω συχνά ούτε από τον κύριο Μητσοτάκη, ούτε από τον κύριο Τσίπρα, διότι πάνε και κάνουν δημόσιες σχέσεις. Το εμπάργκο όπλων δεν είναι μια εθνικιστική επιλογή ενός πατριωτικού κινήματος όπως το ΠΑΣΟΚ. Είναι η Ευρώπη των λαών, είναι η Ευρώπη της αλληλεγγύης που δεν μπορεί κανείς Ευρωπαίος να εξοπλίζει μια χώρα που παρανομεί εις βάρος ενός άλλου λαού από τις 27. 


Φίλες και φίλοι, έμειναν μόνο 6 ημέρες. Απευθύνομαι εδώ από τη Θεσσαλονίκη σε όλες τις γενιές και πραγματικά χαίρομαι πολύ γιατί σήμερα εδώ είναι όλες οι γενιές. Είναι η γενιά του 114, είναι η γενιά της ίδρυσης του ΠΑΣΟΚ, είναι η γενιά του '80, είναι η γενιά του '90 και είναι η γενιά που θα ανανεώσει και θα ξανακάνει πρωταγωνιστή τη δημοκρατική παράταξη. Απευθύνομαι λοιπόν, απευθύνομαι λοιπόν σε κάθε δημοκράτη και κάθε προοδευτικό που πιστεύει βαθιά στο κράτος δικαίου που πιστεύει βαθιά στον σεβασμό, στα ανθρώπινα δικαιώματα, που πιστεύει βαθιά στη βιώσιμη ανάπτυξη, που πιστεύει βαθιά στην κοινωνική δικαιοσύνη, ελάτε όλοι μαζί να ξανακάνουμε το σπίτι μας ισχυρό, γιατί αυτό το σπίτι είναι αυτό που ίδρυσε ο Ελευθέριος Βενιζέλος και επανίδρυσε το 1974 ο Ανδρέας Παπανδρέου. Είναι το σπίτι της Δημοκρατίας, είναι το σπίτι της αξιοπρέπειας, είναι το σπίτι της ελπίδας, είναι το σπίτι της προοπτικής. Ελάτε όλοι μαζί. Σηκώστε περήφανα την πράσινη σημαία του ΠΑΣΟΚ. Ελάτε όλοι μαζί. 21 Μαΐου να ανατείλει ξανά ο ήλιος της ελπίδας, ο ήλιος της κοινωνικής δικαιοσύνης ο ήλιος της ατοµικής αξιοπρέπειας. Το ΠΑΣΟΚ είναι εδώ με την καθεμία και τον καθένα πρωταγωνιστή γιατί είμαστε κίνημα λαού. Όλοι μαζί θα δώσουμε τον αγώνα. Όλοι μαζί, σε κάθε χωριό, σε κάθε πόλη, σε κάθε χώρο δουλειάς. Όλοι μαζί. Έχουμε 6 μόνο ημέρες. Σηκώστε ψηλά την ευθύνη, σηκώστε ψηλά την ανάγκη να ξανααγκαλιάσουμε τις αγωνίες, τις ελπίδες. Το πατριωτικό κίνημα της δημοκρατικής παράταξης είναι εδώ για να αλλάξει σελίδα η πατρίδα μας, για ένα καλύτερο μέλλον. Αγώνα, αγώνα, αγώνα και 21 Μαΐου θα είμαστε νικητές. 21 Μαΐου τα ρολόγια της ιστορίας ξαναγυρνάνε και δείχνουν ότι ήρθε η ώρα του λαογέννητου κινήματος, ήρθε η ώρα της δημοκρατικής παράταξης. Καλή δύναμη και καλό μας αγώνα. 