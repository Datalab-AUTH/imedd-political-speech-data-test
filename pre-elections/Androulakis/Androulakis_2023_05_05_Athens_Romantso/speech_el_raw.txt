Φίλοι και φίλες, ευχαριστώ πάρα πολύ για την παρουσία σας. Δυστυχώς έχει συμπυκνωθεί ο χρόνος και πρέπει να κάνω πολλά γεγονότα μαζί για να προλάβουμε. Αλλά είναι πολύ αισιόδοξο ότι σε κάθε πλευρά της χώρας το κλίμα έχει αλλάξει. Η παράταξη έχει μια δυναμική παρουσία, η οποία με τον καθημερινό μας αγώνα μέχρι τις 21 Μαΐου είμαι σίγουρος ότι θα μεταφραστεί σε ένα ισχυρό ποσοστό που θα δημιουργήσει τις συνθήκες μιας γενναίας αλλαγής στην πατρίδα μας. Το όραμά μας είναι μια ισχυρή Ελλάδα με αξιοπρέπεια, με αυτοπεποίθηση, με κοινωνική δικαιοσύνη. Αυτό είναι το προοδευτικό όραμα και η αγωνία κάθε Έλληνα δημοκράτη, κάθε Έλληνα προοδευτικού πολίτη. Είμαστε πάντα πιστοί στις διαχρονικές μας αξίες. Αλλά πάντα με σύγχρονες πειστικές απαντήσεις που λαμβάνουν υπόψη τα νέα δεδομένα της εποχής και βέβαια τις νέες συνθήκες που δημιουργούν οι ραγδαίες εξελίξεις που συντελούνται σε παγκόσμιο επίπεδο. Πιστεύουμε ότι η Ελλάδα μπορεί να πορευτεί με ψηλά το κεφάλι στον κόσμο και ιδιαίτερα στον γεωπολιτικό χώρο της Ευρώπης, να διαμορφώσει ένα πλαίσιο ευημερίας για όλους τους πολίτες. Ένα νέο σύγχρονο μοντέλο που θα υπηρετεί το λαό και την πατρίδα. Όμως αυτό προϋποθέτει να υπερβούμε σκληρές συντηρητικές πολιτικές διαχείρισης. 


Γι αυτό προτείνουμε σήμερα μια γενναία, ένα γενναίο πακέτο τολμηρών αλλαγών που θα μας οδηγήσουν με ασφάλεια και σταθερότητα στο μέλλον, σπάζοντας τα δεσμά που τώρα και χρόνια καθηλώνουν τη χώρα στο παρελθόν. Οι καιροί αλλάζουν και απαιτούν προσαρμογές. Αυτές όμως έχουμε χρέος να γίνουν με σεβασμό στις δικές μας διαχρονικές αξίες, στις ιδέες, στις θέσεις μας. Αγωνιζόμαστε για ποιοτική απασχόληση, για πλήρους απασχόληση. 


Για κοινωνική προστασία των πιο αδύναμων πολιτών της μεσαίας τάξης. Για την ισότητα, για το σεβασμό των ατομικών δικαιωμάτων και των ελευθεριών. Θα γίνουν μαζί με την κοινωνία, έχοντας πάντα τον άνθρωπο στο επίκεντρο της πολιτικής μας, δεν θα επιτρέψουμε να κυριαρχήσει ο φόβος και η ανασφάλεια για το αύριο που δημιουργούν το έδαφος για αυταρχικές πολιτικές, για πολιτικές νέων ανισοτήτων. 


Στόχος μας είναι να διασφαλίσουμε μια ισχυρή βιώσιμη ανάπτυξη που θα δίνει δυνατότητα σε περιφερειακό επίπεδο να σταθεί η οικονομία όρθια στα πόδια της με ανταγωνιστικότητα. Με εσωστρέφεια με αξιοποίηση των σύγχρονων ψηφιακών δυνατοτήτων σε όλους τους τομείς παραγωγής και πάντα με σεβασμό στο περιβάλλον. Τα οφέλη αυτής της πολιτικής δεν μπορούν να είναι μόνο για τους λίγους και τους ισχυρούς πρέπει να διαχέονται στο σύνολο της ελληνικής κοινωνίας. Για αυτό μιλάμε για ένα προοδευτικό φορολογικό σύστημα που εξασφαλίζει τους απαραίτητους πόρους για τη μείωση των ανισοτήτων και την καταπολέμηση της φτώχειας, ανάπτυξη που συνδέεται με τις πραγματικές ανάγκες των ανθρώπων που εγγυάται μια καλύτερη ζωή για τον εργαζόμενο, ώστε να ζει σε ένα σπίτι που μπορεί να πληρώσει πρόσβαση σε στέγη. Με αξιοπρέπεια και χαμηλό κόστος να πάρει μετά από αρκετά χρόνια ζωής μια αξιοπρεπή σύνταξη και να νιώθει ασφάλεια σε ένα σύστημα υγείας που τον στηρίζει στα δύσκολα και όχι όπως σήμερα που ζούμε. Μια ολική παρακμή. Με πολιτικές που στηρίζουν την ελληνική οικογένεια για να μπορεί να τα βγάλει πέρα, με κοινωνικές δομές και ποιοτικό δημόσιο σύστημα εκπαίδευσης για όλα τα παιδιά του ελληνικού λαού. Στόχος μας είναι να προσφέρουμε στους νέους ανθρώπους δίκαιες και ίσες ευκαιρίες για να ζήσουν, να εξελιχθούν στον τόπο τους, να μορφωθούν, να δουλέψουν με αξιοπρεπείς μισθούς, να κάνουν οικογένεια. 


Στόχος μας είναι να αλλάξουμε το κράτος ώστε να εξυπηρετεί και να χειραφετεί τον πολίτη δημιουργώντας διαφάνεια, αξιοκρατία και να λειτουργεί με λογοδοσία, να είναι αποκεντρωμένο μακριά από παραδοσιακές πελατειακές λογικές, να αποκαταστήσουμε την αξιοπιστία του πολιτικού συστήματος με ενίσχυση των θεσμών και ανακτώντας μέσα από τον καθημερινό αγώνα διάκρισης των εξουσιών την χαμένη εμπιστοσύνη του ελληνικού λαού. 


Στόχος μας είναι μια κοινωνία ανοιχτή, χωρίς διακρίσεις και αυτό είναι μια ιστορική παρακαταθήκη του ΠΑΣΟΚ. Μια κοινωνία που δεν θα ζει με τον εφιάλτη του ρατσισμού και της ξενοφοβίας. 


Στόχος μας είναι να συμβάλουμε και σε γενναίες αλλαγές που χρειάζεται η Ευρωπαϊκή Ένωση, ώστε να μην εγκλωβιστεί πάλι, όπως έγινε το 2009, σε σκληρές πολιτικές λιτότητας, οι οποίες επιβλήθησαν όταν κράτη ισχυρά, είχαν πρώτη προτεραιότητα τα δικά τους συμφέροντα και όχι το σύνολο και την αλληλεγγύη όλων των ευρωπαϊκών λαών. Για αυτό η πρότασή μου και στο τελευταίο Συμβούλιο ήταν η δημιουργία ενός ισχυρού νέου ταμείου ευρωπαϊκής οικονομικής κυριαρχίας, με πρόσθετη χρηματοδότηση για τη στήριξη της παραγωγικής βάσης, ιδιαίτερα των χωρών του Νότου που έχουν παραδοσιακό πρόβλημα χαμηλής ανταγωνιστικότητας, ώστε και να συγκρατήσουμε την παραγωγή που έχει φύγει προς τρίτα κράτη και κυρίως προς την Κίνα, αλλά και άλλες περιφερειακές χώρες, αλλά και συγχρόνως να δημιουργηθούν ισχυρές θέσεις εργασίας που θα δημιουργήσουν ένα πλαίσιο χαμηλής ανεργίας για τους νέους των νοτίων χωρών τα επόμενα χρόνια. 


Φίλες και φίλοι. Σήμερα παρουσιάζουμε μια ενότητα η οποία έχει 12 σημαντικές πολιτικές πρωτοβουλίες. Είναι οι 12 προτεραιότητες του προγράμματός μας. Με αυτές θα πορευθούμε. Με ειλικρίνια και πριν τις εθνικές εκλογές, αλλά πολύ περισσότερο σπάζοντας τις κατεστημένες αντιλήψεις, άλλα λέμε και άλλα κάνουμε και ακριβώς μετά τις εθνικές εκλογές, διότι κυρίαρχο της πολιτικής μας είναι να οικοδομήσουμε μια νέα σχέση εμπιστοσύνης με τον ελληνικό λαό, ιδιαίτερα με τη νέα γενιά που κλονίστηκε και με τον ΣΥΡΙΖΑ του κυρίου Τσίπρα και με τη Νέα Δημοκρατία του κυρίου Μητσοτάκη. Γι'αυτό μιλώ για προγραμματικές συγκλίσεις που θα επιδιώξουμε σε ένα σχηματισμό μιας ενδεχόμενης κυβέρνησης, αν έχουμε ισχυρή παρουσία στο επόμενο Κοινοβούλιο. Αυτή η κυβέρνηση, η συμμετοχή μας σε μια κυβέρνηση εγγυάται αυτές τις αλλαγές ώστε να διασφαλίσουμε ότι ο οδηγός είναι το δημόσιο συμφέρον, το συμφέρον των πολιτών, των πολλών πολιτών και όχι η διατήρηση προνομίων της εγχώριας ελίτ και κατεστημένων συμφερόντων. Όταν δεν εξαντλείται σε ένα ανούσιο και απεχθές μοίρασμα καρεκλών, στα δικά της παιδιά και μιλώ για τις γνωστές νοοτροπίες που τακτοποιούν τους διάφορους πολιτευτάδες. Αμέσως μετά τις κάθε εθνικές εκλογές. Εγώ προσωπικά, με αυτή την παρουσία δεν μπαίνω σε ένα παιχνίδι ανταγωνισμού παροχών, όπως είδαμε την τελευταία εβδομάδα μεταξύ του κυρίου Τσίπρα και του κυρίου Μητσοτάκη. Αυτό το παιχνίδι δυστυχώς είναι ανέξοδο για αυτούς, αλλά πολύ ακριβό για τον ελληνικό λαό, όπως έχει φανεί και τα χρόνια της οικονομικής κρίσης, όταν μας παρέδωσε η Νέα Δημοκρατία, μια χρεοκοπημένη οικονομία με τεράστια εξωτερικά ελλείμματα. Όμως δεν ήταν μόνο αυτό που έγινε πριν την οικονομική κρίση. Είναι και η αμετανόητη αντιμετώπιση των κομμάτων αυτών μετά την οικονομική κρίση. Μετά την αυτοσυνειδητοποίηση του μεγέθους του προβλήματος. Τα Ζάππεια, τα προγράμματα Θεσσαλονίκης και η συνειδητή κοροϊδία που βαφτίστηκε αυταπάτη για να ξεπλύνει τις ευθύνες του ακραίου λαϊκισμού. Εμείς λοιπόν, δημιουργούμε σήμερα τη συμμαχία, την κοινωνική συμμαχία για τη γενναία νέα αλλαγή με τις δημιουργικές δυνάμεις του τόπου, με την υγιή επιχειρηματικότητα, τους μικρομεσαίους, τους αγρότες που θέλουν να σταθούν στα πόδια τους με ψηλά το κεφάλι, τους παραγωγούς, τους κτηνοτρόφους, μακριά από κρατικοδίαιτες λογικές, διαπλοκή και διαφθορά με τους πολίτες που θέλουν ένα κράτος που παρέχει σταθερότητα, ασφάλεια και πρόσβαση σε ποιοτικά αγαθά. Για όλους τους πολίτες με αυτούς που σήμερα καλούνται σε εκβιαστικές διαπραγματεύσεις από τα funds, χωρίς κριτήρια και χωρίς κανόνες. Έχουμε χρέος σε όλους αυτούς τους ανθρώπους να δώσουμε λυτρωτικές λύσεις και μία δεύτερη ευκαιρία, αξιοπρέπεια για τη ζωή τους. Με αυτούς που έχουν ανάγκη τη στήριξη ενός σύγχρονου και αποτελεσματικού κοινωνικού κράτους που οδηγεί στη χειραφέτηση, στην ένταξη και όχι στην εξάρτηση. Από προσωρινά επιδόματα που μπορούν ή προσπαθούν να αντικαταστήσουν υπηρεσίες που πολύ απλά δεν συμβαίνει ποτέ, διότι δεν φτάνουν αυτά τα χρήματα της επιδοματικής πολιτικής για να αντικαταστήσουν υπηρεσίες που υπάρχουν σε άλλα ευρωπαϊκά κράτη σε ισχυρά κοινωνικά μοντέλα. Καλούμε τους νέους που θέλουν να σπάσουν την ομηρία των πελατειακών σχέσεων και των κυβερνήσεων των κολλητών. Οφείλουμε να εγγυηθούμε σε αυτούς ότι ο φόβος τους ότι θα ζήσουν χειρότερα από τους γονείς τους που ζουν χειρότερα από τους γονείς τους, θα αποτελέσει ένα κακό παρελθόν. Αυτοί είναι οι σύμμαχοί μας, σε αυτούς αναφερόμαστε, αυτούς ακριβώς θέλουμε να εκφράσουμε και αυτούς καλώ να μας δώσουν ισχυρή εντολή με απόφαση αλλαγής στις 21 του Μαΐου. Αυτοί είναι οι άνθρωποι που θέλουν να σταθούν στο πλευρό μας που θα είμαστε πάντα δίπλα τους και που φιλοδοξούμε να μην τους απογοητεύσουμε ποτέ. 


Φίλες και φίλοι στο προγραμματικό πλαίσιο τώρα. Πρώτη προτεραιότητα είναι ένα σύγχρονο κράτος με διαφάνεια, αξιοκρατία, λογοδοσία, αποκέντρωση. Τι σημαίνει αυτό; Καμία απόφαση δεν νομιμοποιείται χωρίς δημοσίευση στη Διαύγεια. Τέλος οι απευθείας αναθέσεις στις οποίες είναι πρωταθλητής ο κύριος Μητσοτάκης. Αξιολόγηση παντού δημόσιων λειτουργών και υπηρεσιών και βέβαια αξιολόγηση όχι από τους κομματικούς μετακλητούς δίκαιη, αντικειμενική και όχι κομματική αξιολόγηση. Δραστικός, βεβαίως περιορισμός των μετακλητών στα υπουργεία. Έλεγε ο κύριος Μητσοτάκης, ο κύριος Τσίπρας είχε 2.800 και τον κατήγγειλε, και τώρα έχει φτάσει πάνω από 3.500 και είναι Παρασκευή σήμερα. Καμία πρόσληψη στο δημόσιο εκτός ΑΣΕΠ. Η επιλογή των ανώτερων στελεχών της διοίκησης και αυτό είναι μια δέσμευση που επαναλαμβάνω καθημερινά. Κάθε δημόσιος ο οργανισμός, διοικητές, διοικητικά συμβούλια, νοσοκομεία, όλα με ανοιχτό διεθνή διαγωνισμό με πενταετή θητεία, ώστε να σπάσουμε τον κομματικό κύκλο των εκλογών που δημιουργεί αναταραχές στο κράτος και βέβαια με ανάλογες οικονομικές αμοιβές για να υπάρχει ισχυρό κίνητρο και να έρθουν άνθρωποι με πολύ μεγάλη επιστημονική κατάρτιση. Αποκέντρωση με τόλμη, μεταφορά όλων των εκτελεστικών αρμοδιοτήτων και των αντίστοιχων πόρων στην αυτοδιοίκηση. Εμείς κάναμε τις μεγάλες μεταρρυθμίσεις στην αυτοδιοίκηση, έχοντας απέναντι και την αριστερά και τη Δεξιά. Εμείς έχουμε χρέος να συνεχίσουμε και να κάνουμε την Ελλάδα μια κανονική ευρωπαϊκή χώρα σε επίπεδο αυτοδιοίκησης, μιμούμενοι πρακτικές χωρών που έχουν πολύ μεγάλη ιστορία σε αυτούς τους θεσμούς. Και βέβαια, ψηφιακή αλλαγή στο κράτος για την εξυπηρέτηση του πολίτη, αλλά και για τη λογοδοσία της διοίκησης, αξιολόγηση από τους πολίτες των υπηρεσιών μέσω ψηφιακών εφαρμογών. 


Ένα σύγχρονο κράτος πρέπει επίσης να προστατεύει αποτελεσματικά τα ανθρώπινα δικαιώματα. Δεν φανταζόμαστε πριν από μερικά χρόνια ότι αυτό το ζήτημα θα είναι πια τόσο ψηλά στις προτεραιότητές μας. Νομίζαμε ότι η χώρα μετά τα χρόνια της μεταπολίτευσης είχε ξεπεράσει αυτά τα κακώς κείμενα, αυτές τις απίστευτες και απίθανες στρεβλώσεις. Τελικά κάναμε λάθος, γι αυτό προτείνουμε την αναβάθμιση του ρόλου των ανεξάρτητων αρχών για ελέγχους και υποβολή κανόνων και στο κράτος και στις αγορές. Εμείς φτιάξαμε τις ανεξάρτητες αρχές. Εμείς τις στηρίζουμε ακόμη και σήμερα και είναι πραγματικά εκτός ευρωπαϊκού πλαισίου οι αήθεις επιθέσεις που γίνονται και από το σύστημα του κυρίου Μητσοτάκη και απέναντι του συστήματος του κυρίου Τσίπρα στο παρελθόν σε ανθρώπους οι οποίοι αγωνίζονται για να κρατήσουν την Ελλάδα αγκυρωμένη στις ευρωπαϊκές αξίες και αυτό δείχνει ότι δεν είναι πολιτικοί που πιστεύουν πραγματικά σε αυτές τις αξίες, απλά είναι έτοιμοι να εργαλειοποιήσουν τα πάντα μόνο για την εξουσία, μόνο για την καρέκλα. Και αυτός είναι ένας λόγος που αυτή η παράταξη διαχρονικά θα είναι η δημοκρατική παράταξη. Θέλω να σας πω ότι για αυτό το λόγο έχω δεσμευτεί ότι θα προβούμε στην κατάργηση των διατάξεων του νόμου της Νέας Δημοκρατίας για τα ζητήματα που αφορούν τη συγκάλυψη των υποκλοπών. Ουσιαστικός ρόλος στην ΑΔΑΕ τις αποφάσεις για τις νόμιμες επισύνδεσης. Εξεταστική επιτροπή χωρίς την καταχρηστική χρήση του απορρήτου. Και βέβαια, ένας νόμος που θα επιτρέπει στα θύματα να ενημερωθούν και όχι σε βάθος τριετίας, ώστε να μπορεί αυτός που έχει διαπράξει το έγκλημα να είναι σε πολιτική προστασία για ένα μεγάλο χρονικό διάστημα. Ενίσχυση της ανεξαρτησίας της δικαιοσύνης και είναι θλιβερό ότι ακόμη και σήμερα στα τελευταία report της Ευρωπαϊκής Επιτροπής και των ευρωπαϊκών θεσμών, αυτό το πράγμα μπαίνει ως προτεραιότητα για την Ελλάδα. Έχουμε χρέος να ενισχύσουμε την ανεξαρτησία της δικαιοσύνης. Για αυτό λέμε ότι η επιλογή της ανώτατης ηγεσίας της πρέπει να γίνεται από τη Βουλή με αυξημένη πλειοψηφία. 


Φίλες και φίλοι, θέλουμε μια κοινωνία ανοιχτή, χωρίς διακρίσεις, το 'πα και προηγουμένως λόγω φυλής φύλου, θρησκείας και σεξουαλικού προσανατολισμού. Θέλω να θυμηθούν οι μεγαλύτεροι ότι η παράταξή μας είναι αυτή που έκανε τις γενναίες θεσμικές αλλαγές τη δεκαετία του '80, δείχνοντας τον ευρωπαϊκό δρόμο αυτών των μεγάλων κοινωνικών μεταρρυθμίσεων. Έχουμε χρέος να τις συνεχίσουμε στα πρότυπα του ευρωπαϊκού πλαισίου. 


Εργασία. Εργασία με κανόνες και αξιοπρέπεια. Ο κατώτατος μισθός θα καθορίζεται από τους κοινωνικούς εταίρους με εθνική γενική συλλογική σύμβαση εργασίας. Ξεπαγώνουν άμεσα οι τριετίες και υπάρχει καθολική υποχρεωτική εφαρμογή των κλαδικών συμβάσεων, κατάργηση των διατάξεων των νόμων της Νέας Δημοκρατίας που αφαιρούν εργασιακά δικαιώματα για το ωράριο εργασίας και την προστασία από παράνομες απολύσεις ή αποδυναμώνουν τους ελεγκτικούς μηχανισμούς του κράτους. Οι νέες μορφές εργασίας που είναι πάρα πολλές πια τη σύγχρονη εποχή, πρέπει να ρυθμίζονται με κανόνες για την ασφάλεια και τον εργαζόμενο, τεκμήριο μισθωτής εργασίας για τους εργαζομένους σε πλατφόρμες και διανομή αγαθών. Νέο μισθολόγιο για τους δημοσίους υπαλλήλους με αυξήσεις στα κλιμάκια που καλύπτουν τις απώλειες από τον πληθωρισμό και δημιουργία ενός αξιοκρατικού συστήματος επιβράβευσης της προσπάθειας των δημοσίων υπαλλήλων. 


Βασική μας προτεραιότητα είναι, και ιστορικά, αλλά και σήμερα η αναγέννηση του εθνικού συστήματος υγείας. Τι σημαίνει αυτό; Αύξηση της χρηματοδότησης του ΕΣΥ στον ευρωπαϊκό μέσο όρο και ενίσχυση των υποδομών του με 8 έως 10% των πόρων του Ταμείου Ανάκαμψης. Σήμερα η Νέα Δημοκρατία δίνει επί της ουσίας 2%. Φτάνει στο 4% διότι αθροίζεται η ενεργειακή αναβάθμιση των κτιρίων. Ξέρετε είναι αδιανόητο, όταν ο ελληνικός λαός μετά τα πολλά χρόνια της οικονομικής περιπέτειας της νέας ανισότητας, τη φτωχοποίηση, είναι τρίτος σε ιδιωτικές δαπάνες σε όλη την Ευρωπαϊκή Ένωση έχοντας και τους μισθούς -μας ξεπερνάει μόνο η Βουλγαρία και οι Λιθουανία- η Ευρώπη κάνει ένα ταμείο ειδικά για την πανδημία. Και το ταμείο αυτό χρησιμοποιείται κατ ελάχιστο. Για το τεράστιο αυτό ζήτημα που αφορά κάθε Έλληνα και ιδιαίτερα τους πιο ευάλωτους Έλληνες. Για αυτό λοιπόν εμείς τι λέμε; Κατάργηση του άρθρου 10 του πρόσφατου νόμου της Νέας Δημοκρατίας, που υπονομεύει τον δημόσιο χαρακτήρα του ΕΣΥ, ισχυρό και ενιαίο σύστημα πρωτοβάθμιας φροντίδας υγείας υπό δημόσια εποπτεία με κέντρα υγείας σε κάθε δήμο και ολοκληρωμένες υπηρεσίες οικογενειακής ιατρικής παντού. Νέα σύγχρονα νοσοκομεία που, όπως είπα προηγουμένως, θα έχουν αξιοκρατικά επιλεγμένες διοικήσεις, αξιοποίηση των ψηφιακών δυνατοτήτων για ολοήμερη λειτουργία, ιδιαίτερα στον επεμβατικό και χειρουργικό τομέα. Δεν είναι δυνατόν το 2023 να μην έχουμε ακολουθήσει αυτές τις νέες επιστημονικές μεθόδους, οι οποίοι βελτιώνουν την υγεία σε όλη την Ευρώπη, και βέβαια, έχουμε χρέος για ένα νέο χάρτη υγείας. Όμως αυτός ο νέος Χάρτης Υγείας δεν θα γίνεται με πολιτικούς ή πολιτικάντικους όρους, θα είναι ένας αντικειμενικός νέος χάρτης υγείας με νοσοκομειακή περίθαλψη πολυπληθών περιοχών, το πιο σημαντικό και φαραωνικό παράδειγμα είναι η Ανατολική Αττική. Όμως και στην υπόλοιπη Ελλάδα βάση πληθυσμού, βάση της ανάγκης του καλοκαιριού που αυξάνεται ακόμη, ο πληθυσμός λόγω τουρισμού και της γήρανσης του πληθυσμού πρέπει να δημιουργήσουμε αυτό το νέο αντικειμενικό χάρτη υγείας. Δημιουργία καινοτόμων μονάδων περίθαλψης εκτός νοσοκομείων για χρόνιες παθήσεις και ημερήσια νοσηλεία, ενίσχυση των δημόσιων κέντρων αποκατάστασης και δημιουργία νέων και κάλυψη όλων των πραγματικών κενών του ΕΣΥ με μόνιμες προσλήψεις και διαφανείς διαδικασίες, αύξηση των αμοιβών τουλάχιστον στο επίπεδο του μέσου όρου της Ευρωπαϊκής Ένωσης για να προσελκύσουμε και προσωπικό υψηλών προσόντων, αλλά και για να σταματήσουν να φεύγουν οι νέοι υγειονομικοί στο εξωτερικό που καθημερινά αυτό δημιουργεί ένα τεράστιο ζήτημα για το μέλλον του εθνικού συστήματος υγείας και της υγείας γενικότερα στη χώρα. Δέσμευσή μας είναι η ένταξη όλων των υγειονομικών στα βαρέα και ανθυγιεινά. Είχε αυτό το πράγμα συζητηθεί, είχαμε καταθέσει τροπολογία στη Βουλή, όμως δεν ψηφίστηκε από την κυβέρνηση, ριζική αναμόρφωση του συστήματος για την απόκτηση ειδικότητας και αύξηση των αποδοχών των ειδικευόμενων. Πρέπει να υπάρξουν κίνητρα και για ειδικότητες που έχουν εκλείψει από το ΕΣΥ, με αποτέλεσμα εκατοντάδες χειρουργεία να παίρνουν συνεχώς αναβολές, πλήρως στελεχωμένα νοσοκομεία, κέντρα υγείας στα νησιά μας. Είναι τεράστιο το πρόβλημα, όπως είδαμε και με ένα πρόσφατο παράδειγμα στη Σέριφο. Οικονομικά κίνητρα. Κάλυψη του κόστους στέγασης, ιδιαίτερα σε περιοχές που έχουν ισχυρό τουρισμό, μοριοδότηση για προσέλκυση επιστημονικού δυναμικού στην περιφέρεια, στήριξη και αύξηση των δομών ψυχικής υγείας, ένα τεράστιο έλλειμμα της χώρας μας συγκριτικά με τον ευρωπαϊκό μέσο όρο και ενσωμάτωσής τους στο πρωτοβάθμιο σύστημα φροντίδας, δωρεάν φάρμακα για τις ευάλωτες κοινωνικές ομάδες, τους χαμηλοσυνταξιούχους και τους άνεργους. Κανείς μόνος του, στο περιθώριο. Αυτό είναι ένα καθαρό μήνυμα της δημοκρατικής παράταξης. Αύξηση του κοινωνικού επιδόματος αλληλεγγύης, καθολικές υπηρεσίες φροντίδας για τα παιδιά, τους ηλικιωμένους, τους άστεγους, τις μονογονεϊκές οικογένειες. Διάσταση της αναπηρίας σε όλες τις πολιτικές δράσεις του κράτους και βέβαια τα επιδόματα αναπηρίας να ακολουθούν τις αυξήσεις στον κατώτατο μισθό. 


Φίλες και φίλοι. Δεύτερο ζωτικό σύστημα για κάθε σοσιαλδημοκράτη, για κάθε σοσιαλιστή είναι η παιδεία. Άνοιξε πάλι αυτές τις μέρες η σκιαμαχία μεταξύ ΣΥΡΙΖΑ και Νέας Δημοκρατίας. Πανεπιστημιακή αστυνομία, άρθρο 16, να μπαίνουν όλοι χωρίς εξετάσεις. Ας συζητήσουμε και ας μιλήσουμε για την ουσία του προβλήματος της παιδείας στην Ελλάδα. Εμείς λοιπόν, μιλάμε πολύ συγκεκριμένα γι αυτό το νέο σύγχρονο μοντέλο της δημόσιας εκπαίδευσης, η οποία δεν έχει κάποια αντιπαλότητα με το ιδιωτικό, αλλά έχει χρέος να στηρίξει το δημόσιο για να έχει κάθε ελληνόπουλο ίσες ευκαιρίες να σταθεί όρθιο στα πόδια του. Εάν δεν σταθεί όρθια η νέα γενιά στα πόδια της, δεν θα σταθεί όρθια ποτέ η πατρίδα μας και αυτό είναι το μήνυμα για τη μεγάλη μεταρρύθμιση που έχουμε χρέος να κάνουμε στην δημόσια παιδεία στον τόπο μας. Προγράμματα ενισχυτικής διδασκαλίας για την κάλυψη των μαθησιακών κενών και την αντιμετώπιση των ανισοτήτων. Αξιοποίηση των ψηφιακών δυνατοτήτων, ένας υπολογιστής για κάθε μαθητή και κάθε καθηγητή και ένας διαδραστικός πίνακας με υπολογιστή σε κάθε τάξη, εφαρμογή των ευρωπαϊκών δεικτών ποιότητας και άνοιγμα του σχολείου στην περιβαλλοντολογική εκπαίδευση, την τέχνη και βέβαια στην αγωγή υγείας που και εκεί είμαστε πολύ πίσω, με αποτέλεσμα να υπάρχει τεράστιο ζήτημα πρόληψης και κουλτούρας υγείας στη χώρα. Στήριξη του ολοήμερου νηπιαγωγείου και δημοτικού με αναμορφωμένο εκπαιδευτικό πρόγραμμα, πιστοποίηση ξένης γλώσσας και υπολογιστή ως την τρίτη γυμνασίου, αναβάθμιση της επαγγελματικής εκπαίδευσης και δια βίου μάθησης, κατοχύρωσης επαγγελμάτων και καθορισμός επαγγελματικών δικαιωμάτων. Ολόπλευρη στήριξη της ειδικής αγωγής και των δομών της, ώστε να έχουμε επιτέλους το πραγματικό σχολείο της συμπερίληψης, ασφαλές σχολικό περιβάλλον και υπηρεσίες ψυχολογικής και κοινωνικής στήριξης στήριξης για να αντιμετωπίσουμε τα φαινόμενα βίας που έχουν κλιμακωθεί στα σχολειά μας. Άκουσα την υπουργό Παιδείας σε μια συνέντευξή της, νομίζω προχθές, να επιχαίρει ότι έχουμε περίπου 3000 ψυχολόγους και κοινωνικούς λειτουργούς, χωρίς όμως να λέει πόσα σχολειά έχουμε που είναι σχεδόν 23-24.000. Φίλες και φίλοι. Ασφαλές καθιέρωση του εθνικού απολυτηρίου. Είναι πολύ κρίσιμο για το μέλλον της εκπαίδευσης. Εμείς δεν λέμε να καταργηθούν οι εξετάσεις. Αυτά θα τα ακούσουν οι μαθητές αλλού. Γιατί σε όλο τον κόσμο υπάρχουν και εξετάσεις. Το θέμα είναι τι εξετάσεις υπάρχουν; Εμείς φιλοδοξούμε να μην κρίνεται το μέλλον ενός ανθρώπου σε μια εξέταση. Για αυτό μιλάμε για την καθιέρωση του εθνικού απολυτηρίου. Θα υπάρχουν εξετάσεις τα τελευταία 2 χρόνια σπουδών. Αυτό συμβαίνει και στη Γερμανία και στη Γαλλία και σε άλλες χώρες, όχι όμως σε μια μοναδιαία εξέταση να κρίνεται το μέλλον σου. Με ό,τι αυτό συνεπάγεται. Για αυτό λοιπόν, τι λέμε; Στόχος είναι να δώσουμε ξανά περιεχόμενο στην εκπαίδευση, στη δημόσια εκπαίδευση, να μην είναι πάρεργο το γυμνάσιο και το λύκειο. Και βέβαια, μέσα από αυτή τη νέα πολιτική να μειωθούν και τα βάρη που σηκώνει κάθε οικογένεια από τα φροντιστήρια. Κάνουμε λοιπόν μέσω του εθνικού απολυτηρίου ξανά το γυμνάσιο και το λύκειο επίκεντρο αυτής της διαδικασίας, ώστε να φτάσει ο νέος στο πανεπιστήμιο. Εξωστρεφή πανεπιστήμια με σύνδεση με την παραγωγή, την τοπική ανάπτυξη, με χρηματοδότηση της έρευνας στο μέσο όρο της Ευρωπαϊκής Ένωσης και της καινοτομίας και βέβαια αξιοκρατία στην ακαδημαϊκή εξέλιξη. Τα ξέρουμε, τις χρόνιες παθογένειες που έχει το ελληνικό πανεπιστήμιο στα θέματα της εσωτερικής αξιοκρατίας, αναβάθμιση και οικονομική στήριξη των εκπαιδευτικών σε όλες τις βαθμίδες της εκπαίδευσης και αξιολόγηση του εκπαιδευτικού έργου και των συντελεστών του. 


Φίλες και φίλοι. Βασική προγραμματική μας στόχευση είναι για τους συνταξιούχους οι αξιοπρεπείς συντάξεις. Γι αυτό μιλάμε για ένα νέο ΕΚΑΣ που θα αφορά 350.000 χαμηλοσυνταξιούχους. Αλλαγή των νόμων ΣΥΡΙΖΑ και Νέας Δημοκρατίας και ενίσχυση της ανταποδοτικότητας των συντάξεων, κατάργηση της προσωπικής διαφοράς από 1/01/2024 και προώθηση των επαγγελματικών ταμείων. 


Ένα άλλο στοιχείο της πολιτικής μας. Είναι η κοινωνική δικαιοσύνη όσο αφορά το ιδιωτικό χρέος. Βασική στόχευση του προγράμματός μας είναι η δεύτερη ευκαιρία στους Έλληνες που αγωνίστηκαν δίκαια, αντικειμενικά, αλλά δεν άντεξαν και τους προτείνουμε λυτρωτικές λύσεις. Δεν τους θέλουμε να είναι υπό ομηρία των funds, βέβαια και της εκάστοτε κυβέρνησης, η οποία αδυνατεί να νομοθετήσει. Για αυτό λοιπόν, λέμε επαναφορά της προστασίας της πρώτης κατοικίας του νόμου 3869 του 2010. Βεβαίως με επικαιροποιημένα κριτήρια και αντικειμενικά κριτήρια σε σχέση και το πόσο έχει αποπληρώσει από το δάνειο του. Την τιμή της κατοικίας και άλλα κριτήρια που όμως θα προστατεύουν την πρώτη κατοικία κάθε ευάλωτου Έλληνα 120 δόσεις για τις ρυθμίσεις οφειλών σε εφορίες και ασφαλιστικά ταμεία και βέβαια κούρεμα κατά 30% για τους συνεπείς. Κανόνες λειτουργίας για τα funds. Χαμηλότερες δόσεις, σταθερό επιτόκιο και βιώσιμες ρυθμίσεις για τους δανειολήπτες και βέβαια καθολική προστασία της αγροτικής γης, ιδιαίτερα όταν εκατομμύρια ευρώ κόκκινων δανείων των συνεταιρισμών έχουν πάει στα funds, τα οποία δεν θέλουν ρυθμίσεις. Θέλουν τον ξαφνικό θάνατο και το γρήγορο κέρδος. Έχουμε χρέος να μπούμε εμπόδιο στον αφελληνισμό της ελληνικής οικονομίας που οδήγησε η δήθεν Σεισάχθεια του κυρίου Τσίπρα και η αβελτηρία του κυρίου Μητσοτάκη. Λύση για τους δανειολήπτες με ρήτρα ελβετικού φράγκου. Είμαστε οι μόνοι που έχουμε ασχοληθεί πολύ ουσιαστικά με νομοθετικές πρωτοβουλίες για αυτές τις 80.000 οικογένειες. Τι λέμε; Δίκαιη κατανομή του συναλλαγματικού κινδύνου. Το 1/3 θα το σηκώσει ο δανειολήπτης και τα 2/3 τα τραπεζικά ιδρύματα που έδωσαν τα δάνεια αυτά. 


Άλλο σημείο του προγράμματός μας, των προτεραιοτήτων μας είναι η μεγάλη στόχευση αντιμετώπισης του εθνικού ζητήματος του δημογραφικού. Για εμάς το δημογραφικό είναι ένα τεράστιο ζήτημα. Είναι αυτό το ζήτημα που υπονομεύει την κοινωνία, την οικονομία, το κοινωνικό κράτος, κάθε έμφαση της ζωής της πατρίδας μας. Πρέπει λοιπόν να βάλουμε τη νέα γενιά μπροστά στο προσκήνιο, χωρίς τη νέα γενιά στο επίκεντρο των πολιτικών μας, δεν μπορούμε να αντιμετωπίσουμε το δημογραφικό. Για αυτό έχουμε εξαγγείλει, είμαστε οι πρώτοι που το θέσαμε στο δημόσιο διάλογο, τη δημιουργία μιας δεξαμενής κοινωνικών κατοικιών 150.000 κατοικιών που θα είναι είτε με κατασκευή από πόρους -νέους πόρους του Ταμείου Ανάκαμψης, κάτι που έχουν πάει να κάνει και άλλες χώρες. Είτε με παροχή κινήτρων, φορολογικών ή κινήτρων, ανακατασκευής παλιών σπιτιών σε ιδιοκτήτες, ώστε να τα εντάξουν στην κοινωνική δεξαμενή τα σπίτια αυτά δεν δίνονται για αγορά με χαμηλότοκα δάνεια, όπως κάνει ο κύριος Μητσοτάκης. Εμείς δεν χτίζουμε μια σχέση πολίτη-πελάτη με νέα ιδιοκτησία. Εμείς ασκούμε μια πολιτική ανθεκτική στο χρόνο. Τι σημαίνει αυτό; Θα δίνονται με πολύ χαμηλό ενοίκιο, με κοινωνικά κριτήρια, με αποτέλεσμα δεν θα ωφελούνται μόνο 150.000 οικογένειες, αλλά και χιλιάδες οικογένειες στις ευρύτερες περιοχές που μέσω του ανταγωνισμού θα βοηθήσουμε να αποκλιμακωθούν και τα ήδη αυξημένα ενοίκια σε κατοικίες που δεν θα έχουν ενταχθεί στο πρόγραμμα και αυτό δείχνουν παραδείγματα άλλων χωρών. Άρα με την πολιτική μας, δεν θα στηρίξουμε μόνο 150.000 οικογένειες, αλλά και άλλες εκατοντάδες χιλιάδες οικογένειες. Είναι μια στέρεα πολιτική το 150.000 είναι ένα σκαλοπάτι. Εμείς φιλοδοξούμε να ξεκινήσουμε από κει για να πάμε στα μοντέλα και στα επίπεδα χωρών όπως η Πορτογαλία, η Ισπανία, η Αυστρία, η Γερμανία. Και είναι ιδιαίτερα σημαντικό αυτό αν γυρίσουμε μια βόλτα στην περιοχή που γίνεται αυτή η εκδήλωση. Εδώ κάποτε τα ενοίκια ήταν πάρα πολύ χαμηλά. Και σήμερα, σε όλο το Κέντρο των Αθηνών, τα ενοίκια λόγω της βραχυχρόνιας μίσθωσης, της έλλειψης κανόνων από την πλευρά του κράτους, συγκριτικά με πρωτοβουλίες που πήρανε άλλοι δήμοι και άλλα κράτη της Νότιας Ευρώπης είναι απαγορευτικά για ένα φοιτητή που θέλει να σπουδάσει στην Αθήνα, για έναν άνθρωπο που θέλει να ξεκινήσει τη ζωή του μένοντας στο κέντρο της πόλης. 


Φίλες και φίλοι. Άλλο στοιχείο στήριξης της νέας γενιάς. Προσλήψεις 50.000 νέων ανέργων στον ιδιωτικό τομέα με πρόγραμμα τετραετούς επιδότησης των εργοδοτικών εισφορών σε θέσεις πλήρους απασχόλησης. Εμείς επιδοτούμε την εργασία και δεν στηρίζουμε πολιτικές που ενισχύουν την ανεργία. Φορολογικά κίνητρα σε νέους που ξεκινούν επιχειρηματική και επαγγελματική δραστηριότητα. Κατασκευή νέων ποιοτικών φοιτητικών εστιών, επαναφορά της έκπτωσης φόρου για τα παιδιά που σπουδάζουν μακριά από το σπίτι τους. Κανένα παιδί εκτός βρεφονηπιακών σταθμών ή κέντρων δημιουργικής απασχόλησης. Έχουμε χρέος απέναντι στην Ελληνίδα μάνα να είναι μια καθολική πολιτική. Χορήγηση επιπλέον μηνιαίου επιδόματος 200€ για κάθε νέο παιδί που γεννιέται έως την ηλικία των 3 ετών, βάσει εισοδηματικών κριτηρίων. 


Ένα άλλο σημείο του προγράμματός μας. Φορολογικό σύστημα. Ως Σοσιαλδημοκράτες υπηρετούμε την πολιτική της προοδευτικής φορολόγησης, δίκαιη, προοδευτική φορολόγηση. Προτεραιότητές μας τώρα είναι η μείωση των φόρων στην εργασία, ώστε να βοηθήσουμε την ανάπτυξη καλών θέσεων εργασίας. Μείωση του ΦΠΑ στα βασικά είδη διατροφής. Και βέβαια, όσο αφορά την ενεργειακή και την οικονομική κρίση. Ουσιαστικοί έλεγχοι στην αγορά για την πάταξη της αισχροκέρδιας. Είμαστε μια ανώριμη αγορά, είναι πολύ εύκολη η κερδοσκοπία στην εσωτερική αγορά, οι τιμές αυξάνουν πάρα πολύ γρήγορα και αποκλιμακώνονται πάρα πολύ αργά γιατί δεν λειτουργεί η αγορά πλαφόν στη λιανική τιμή της ενέργειας και βέβαια μείωση κατά 50% του απαράδεκτα υψηλού ορίου αφορολόγητο των γονικών παροχών. Και το λέω αυτό διότι μη φανταστείτε το 5% θα κάνει τα 4,8 εκατομμύρια 2,400. Εμείς αυτό που λέμε είναι το όριο των 800.000 να γίνει 400.000 για να αφορά τους αδύναμους και τη μεσαία τάξη χωρίς τον πολλαπλασιασμό της δημιουργικής σκέψης της κυβέρνησης της Νέας Δημοκρατίας που βάφτισε κοινωνική δικαιοσύνη το αφορολόγητο της γονικής παροχής έως 4,8 εκατομμύρια ευρώ. Αυτό δεν είναι για τους ευάλωτους και τη μεσαία τάξη. Αυτό είναι μόνο για τις ελίτ που υπηρετεί πιστά η Νέα Δημοκρατία του κυρίου Μητσοτάκη και ας τελειώνουμε με την περιφρόνηση του δημόσιου συμφέροντος. Φίλες και φίλοι, κλιμακωτή προοδευτική αύξηση του συντελεστή φορολογίας του διανεμόμενων μερισμάτων που είναι από τους χαμηλότερους στην Ευρωπαϊκή Ένωση, και βέβαια, έκτακτη φορολόγηση των υπερκερδών των τραπεζών και των μεγάλων επιχειρήσεων σε μονοπωλιακούς τομείς της οικονομίας. Είναι κάτι που έκαναν και άλλες χώρες όταν είδαν τα επιτόκια καταθέσεων να έχουν το μεγαλύτερο gap με τα επιτόκια στεγαστικών δανείων. Και όταν το λέγαμε εμείς πριν ένα χρόνο ήμασταν λαϊκιστές, αλλά όταν οι τράπεζες έκαναν προεκλογικό δώρο του κυρίου Μητσοτάκη, για λίγους δανειολήπτες, τότε ήταν μια καλή πολιτική. Δυστυχώς, φαίνεται ότι ισχυρά οικονομικά συμφέροντα θέλουν πολύ αυτή η κυβέρνηση να μείνει ως έχει για ένα και μόνο λόγο, διότι δεν βάζει κανένα εμπόδιο στην απίστευτη ενίσχυση της οικονομικής τους δύναμης. 


Φίλες και φίλοι, παραγωγή. Δεν μπορεί να υπάρξει ένα ισχυρό κοινωνικό κράτος χωρίς ισχυρή παραγωγή. Δεν μπορεί να έχεις ένα κοινωνικό κράτος μιας κεντροευρωπαϊκής χώρας, αλλά η παραγωγή σου να είναι αδύναμη, ασθενική, μη ανταγωνιστική. Εμείς λοιπόν ως σοσιαλδημοκράτες έχουμε προτεραιότητα τη βιώσιμη ανάπτυξη, την ανθεκτική Ελλάδα, την παραγωγική Ελλάδα, για αυτό προτεραιότητά μας είναι το "Made in Greece" να είναι ένα μήνυμα ενίσχυσης της εγχώριας παραγωγής σε κάθε επίπεδο. Πρωτογενής τομέας, αγροδιατροφή, μεταποίηση, εξωστρέφεια, "Made in Greece" παντού. Πώς θα γίνει αυτό; Δεν μπορεί να μετράμε τον τουρισμό μόνο σε επίπεδο επισκεπτών. Πρέπει να βάλουμε και άλλα κριτήρια. Άλλο να έρθουν 10 εκατομμύρια και να βγάλουμε 20 δισεκατομμύρια. Άλλο είναι να έρθουν 20 εκατομμύρια και να βγάλουμε 20 δισεκατομμύρια. Άλλο είναι να πάμε στα 30 εκατομμύρια και η χώρα να βγάλει ένα διπλάσιο ποσό στο ΑΕΠ της. Μετράμε την προστιθέμενη αξία του σημερινού μοντέλου του ελληνικού τουρισμού; Εμείς δεν φιλοδοξούμε η Ελλάδα να γίνει ένα γιγάντιο ξενοδοχείο. Έχουμε άλλες φιλοδοξίες. Και ποιες είναι αυτές; Ποιοτικός τουρισμός με μετρήσιμα αποτελέσματα που θα γνωρίζουμε οι ταξιδιώτες κάθε χρόνο σε τι ποσοστό κατανάλωσαν εγχώρια προϊόντα και πώς αυτά τα προϊόντα τους επόμενους μήνες που πήγαν στις χώρες τους βρίσκονται στα ράφια των χωρών της Ευρωπαϊκής Ένωσης ή τρίτων χωρών από την Αραβία μέχρι την Αμερική. Γιατί το κάνανε οι Πορτογάλοι γιατί το κάνουν οι Ισπανοί μιμούμενοι τους Ιταλούς και οι Πορτογάλοι μιμούμενοι τους Ισπανούς; Εμείς λοιπόν, δεν μπορεί να μιμηθούμε κάτι που είναι υγιές που σέβεται το περιβάλλον που σέβεται τον άνθρωπο. Πρέπει να ζήσουμε μετά από 10 χρόνια, να είμαστε ξένοι στα νησιά μας; Όχι, εμείς διαφωνούμε με αυτό το στρεβλό μοντέλο ανάπτυξης. Θέλουμε λοιπόν όλο αυτό να είναι ένα πακέτο μιας πολιτικής οραματικής που σέβεται τον Έλληνα πολίτη, που σέβεται το περιβάλλον, που σέβεται τη χώρα. 


Γι αυτό, λοιπόν, προτείνουμε εθνικό στρατηγικό αναπτυξιακό σχέδιο με αλλαγή των προτεραιοτήτων του Ταμείου Ανάκαμψης για τη στήριξη της εγχώριας παραγωγής με δημιουργία νέων θέσεων εργασίας, περιφερειακή ανάπτυξη με διασύνδεση του τουρισμού όπως είπαμε όλους τους κλάδους της ελληνικής οικονομίας. Τριετής απαλλαγή από τον φόρο πραγματοποιούμενων κερδών για τα νέα σχήματα που θα προκύπτουν από συνεργασίες και δικτυώσεις μικρομεσαίων επιχειρήσεων, ειδικές γραμμές χρηματοδότησης από το Ταμείο Ανάκαμψης για επενδύσεις μικρομεσαίων στην καινοτομία, την ενεργειακή προσαρμογή, τον ψηφιακό μετασχηματισμό, δημιουργία κέντρων ανάπτυξης στις περιφέρειες για παροχή τεχνικής βοήθειας σε σχεδιασμό, τυποποίηση, ανάπτυξη νέων προϊόντων και δικτύων διανομής τους. Και βέβαια, χρηματοδότηση από το ΕΣΠΑ για τη μετεγκατάσταση μικρομεσαίων επιχειρήσεων σε οργανωμένα βιοτεχνικά πάρκα για να μπει επιτέλους ένα νοικοκύρεμα σε αυτή την απίστευτη στρεβλότητα που συμβαίνει με τις επιχειρήσεις σε όλη την Ελλάδα. Σύνδεση, και αυτό είναι ένα άλλο ζήτημα, αλλά πολύ σημαντικό για την οικονομία. 


Δεν μπορεί να είμαστε μόνο καταναλωτές εξοπλιστικών προγραμμάτων. Πρέπει να γίνουμε και παραγωγοί εξοπλιστικών προγραμμάτων. Και μάλιστα, ως χώρα του ΝΑΤΟ, όταν αυτά τα όπλα πωλούνται σε τρίτες χώρες, να έχουν και πολύ μεγάλα οικονομικά οφέλη για την εσωτερική οικονομία. Γι αυτό λέμε σύνδεση των εξοπλιστικών προγραμμάτων με τη στήριξη της αμυντικής και ναυπηγοεπισκευαστικής μας οικονομίας. Τίποτα δεν θα γίνεται χωρίς να υπάρχει συμπαραγωγή της χώρας και έχουμε χρέος να πάρουμε και πρωτοβουλίες για να αναθεωρηθούν κοινοτικές οδηγίες που βάζουν εμπόδια σε μια τέτοια νέα πολιτική που θα βάλει την Ελλάδα πρωταγωνιστικά στο χάρτη των συμπαραγωγών. Επαναφορά του ελέγχου σε εθνικό επίπεδο του υπερταμείου και τη μετατροπή του σε ταμείο αξιοποίησης της δημόσιας περιουσίας. 


Φίλες και φίλοι. Άλλο σημείο. Προστασία του περιβάλλοντος. Δεν μπορεί ένα σύγχρονο κόμμα να μην μιλάει για το περιβάλλον και τον άνθρωπο όταν καλπάζει η κλιματική αλλαγή. Είναι το πιθανότερο το καλοκαίρι που έρχεται να είναι το θερμότερο καλοκαίρι της γενιάς μας. Πρέπει λοιπόν εμείς να μιλήσουμε μπροστά από την εποχή μας, δεν είναι πρώτη φορά. Θυμάμαι πολλά χρόνια το ΠΑΣΟΚ είχε μια ολοκληρωμένη πολιτική το περιβάλλον και θυμάστε πάρα πολύ καλά πώς αντιμετώπιζε αυτή την πολιτική η δεξιά συντήρηση; Μας αντιμετώπιζε η Νέα Δημοκρατία το 2007 για το θέμα της πράσινης ανάπτυξης, όπως αντιμετώπιζε το 2020 ο Τραμπ, τους Δημοκρατικούς στις Ηνωμένες Πολιτείες Αμερικής. Δεν πρέπει να το ξεχνάμε αυτό. Δεν πρέπει να ξεχνάμε ότι όταν εμείς μιλήσαμε μπροστά από την εποχή μας, κάποιοι έκαναν τους Πόντιους Πιλάτους υπηρετώντας ισχυρά οικονομικά συμφέροντα, αλλά δεν είναι μόνο αυτοί. Η Ευρώπη έχει ένα ανεπτυγμένο σχέδιο για την απεξάρτηση από τα ορυκτά καύσιμα. Αυτό έκανε η αριστερά στην Ελλάδα; Υπηρέτησε την απεξάρτηση από τα ορυκτά καύσιμα; Από το λιγνίτη μπορεί, αλλά βάζοντας μεταβατικό καύσιμο το φυσικό αέριο σε τέτοιο επίπεδο που η χώρα ήταν πιο ευάλωτη από οποιαδήποτε άλλη χώρα του Νότου στην ενεργειακή κρίση και μάλιστα ο κύριος Τσίπρας χθες είχε το θράσος να πει το εξής και θα ισχύσουν οι συμφωνίες που μόνο αυτός έχει υπογράψει το 2019 για ορυκτούς πόρους στην Ελλάδα. Δηλαδή και μας συνέδεσε κάνοντας βαθιά εξαρτώμενους με το εισαγόμενο φυσικό αέριο και προσπαθεί ο ίδιος τώρα να υπονομεύσει οποιαδήποτε προσπάθεια να απεξαρτηθούμε. Προφανέστατα έχουμε πρώτη μας προτεραιότητα τις ΑΠΕ σε ανανεώσιμες πηγές ενέργειας, αλλά αυτό για να συμβεί πρέπει να γίνει σταδιακά, όχι βάζοντας μεταβατικό καύσιμο το ξένο φυσικό αέριο. Αλλά έχοντας το δικό μας φυσικό αέριο, γιατί σε άλλη περίπτωση πρέπει να αλλάξουμε όλη τη γεωστρατηγική αντίληψη της χώρας για μελλούμενες αναταράξεις που θα μας κάνουν ευάλωτους σε σχέση με την Τουρκία και άλλα τρίτα κράτη. Άρα μιλάμε για μια πολύ σύνθετη συζήτηση που, από ό,τι καταλαβαίνω, αδυνατούν να κάνουν και οι 2 πολιτικοί μας αντίπαλοι διότι προτεραιότητά τους δεν είναι η δίκαιη πράσινη μετάβαση, ο εκδημοκρατισμός της παραγωγής ενέργειας, η αντιμετώπιση των ενεργειακών ανισοτήτων και της ενεργειακής φτώχειας αλλά η υπηρέτηση των ισχυρών ηλεκτροπαραγωγών, όπως απεδείχθη και με τις τεράστιες πολιτικές επιδοτήσεων με δισεκατομμύρια από τις τσέπες του ελληνικού λαού. Για αυτό προτεραιότητά μας πρόσβαση όλων των πολιτών και της αυτοδιοίκησης κατά προτεραιότητα στην παραγωγή ανανεώσιμων πηγών ενέργειας. Αυτό είναι ενεργειακή δημοκρατία. Μόνο έτσι μπορούμε να απεξαρτηθούμε από τα ορυκτά καύσιμα και το φυσικό αέριο. Επιδότηση των φωτοβολταϊκών στη στέγη για τους οικιακούς καταναλωτές, κατά προτεραιότητα τους πιο φτωχούς Έλληνες, επενδύσεις στα δίκτυα μεταφοράς διανομής και αποθήκευσης ενέργειας. Η Ιταλία χρησιμοποίησε το Ταμείο Ανάκαμψης για να κάνει ένα εργοστάσιο όπου θα δημιουργεί μπαταρίες συμπαραγωγή είναι αυτό, ΣΔΙΤ, ιδιωτικός και δημόσιος τομέας. Δεν μπορείς να κάνεις πράσινη μετάβαση χωρίς να έχεις μια δύναμη αποθήκευσης. Εμείς ούτε που τα συζητάμε αυτά τα τόσο σοβαρά θέματα. Δίκαιη μετάβαση στις δυτικές περιοχές. Αν δούμε τα οικονομικά στοιχεία είναι πραγματικά απελπιστικά για τη Δυτική Μακεδονία και για τη Μεγαλόπολη. Ολοκλήρωση, συγνώμη, εφαρμογή της πράσινης ευρωπαϊκής συμφωνίας με στόχο την επίτευξη της κλιματικής ουδετερότητας, ολοκλήρωση των δασικών χαρτών και του δασολογίου, ενίσχυση της βιολογικής αγροτικής παραγωγής, αναβάθμιση των δομών ανακύκλωσης. Ανακύκλωση στο μέσο όρο του κόστους ανακύκλωσης της Ευρωπαϊκής Ένωσης και όχι ανακύκλωση, ειδική ανακύκλωση για την Ελλάδα που πληρώνουμε τον τόνο πολλαπλάσια από άλλες χώρες της Ευρωπαϊκής Ένωσης. Η χώρα, όπως γνωρίζουμε πολύ καλά, θα βρεθεί αντιμέτωπη με ραγδαία καιρικά φαινόμενα. Αυτό είναι οι συνέπειες της κλιματικής αλλαγής. 


Για αυτό το έχω υπηρετήσει και ως ευρωβουλευτής, φιλοδοξώ να το κάνουμε και ως κυβέρνηση, να δημιουργήσουμε ένα σύγχρονο εθνικό μηχανισμό πολιτικής προστασίας, όπου η πυροσβεστική θα είναι ο κύριος βραχίονας αυτής της προσπάθειας με μόνιμες θέσεις εργασίας και με εσωτερική αξιοκρατία στην πυροσβεστική και πάντα με ενίσχυση, με σύγχρονα εναέρια μέσα. Ήδη έχουμε πάρει πρωτοβουλίες σε ευρωπαϊκό επίπεδο για τη νέα γραμμή Καναντέρ. Θα τα έχουμε σε κάποια χρόνια στα χέρια μας. Και πάντα με εκσυγχρονισμένα σχέδια πολιτικής προστασίας που θα έχουν μέσα τους και την αντίληψη άλλων χωρών που είναι πιο μπροστά σε σύγχρονες μεθόδους πολιτικής προστασίας. Τέλος, προστασία του υδάτινου δυναμικού με νέες υποδομές και δίκτυα. Είναι προφανές, δεν χρειάζεται να το πω, αλλά να το πω για να μην θεωρηθεί ότι το ξέχασα, καμία συζήτηση για την ιδιωτικοποίηση του νερού στον τόπο μας. 


Το τελευταίο σημείο του προγράμματός μας σας έχω κουράσει, αλλά από την αρχή που εκλέχθηκα πρόεδρος, αυτό που μας λένε ότι δεν έχουμε θέσεις. Η αλήθεια είναι ότι δεν μας ρωτάνε ποτέ για τις θέσεις. Μας ρωτάνε για άλλα ερωτήματα, για θέσεις δεν μας ρωτάνε, οπότε θα βγάλω το άχτι μου πάνω σας. Σας ζητώ συγγνώμη. Έχουμε κουραστεί και ο Δημήτρης και τα παιδιά βγαίνουν στα κανάλια και υποψήφιοι βουλευτές μας να απαντούν συνεχώς για τα φαινόμενα τοξικότητας και διχασμού. Και πραγματικά θέλω να σας ζητήσω αυτές τις λίγες μέρες που έμειναν, να αναδείξουμε ένα άλλο πολιτικό ήθος και ένα άλλο πολιτικό ύφος. Είναι ζήτημα διαπαιδαγώγησης απέναντι στο ψηφιακό παρακράτος, απέναντι στην απαξίωση του δημόσιου διαλόγου. 


Κλείνοντας, δεν μπορώ να μη μιλήσω για τους αγρότες γιατί όπως έλεγε και το γνωστό μας σποτ στο παρελθόν, το αίμα νερό δεν γίνεται. Στήριξη της πρωτογενούς παραγωγής και των ανθρώπων της, μέτρα μείωσης του κόστους αγοράς των αγροτικών εφοδίων ζωοτροφών και καυσίμων, μηδενισμός του ειδικού φόρου κατανάλωσης στο αγροτικό πετρέλαιο -όχι βέβαια εσαεί- για τους μήνες της ενεργειακής κρίσης, όσο δηλαδή υπάρχει αυτή η περιπέτεια, στήριξη ενεργειακών κοινοτήτων, αυτό που 'πα προηγουμένως προτεραιότητα, αγρότες, κτηνοτρόφοι, συνεταιρισμοί, μεταποιητές, ώστε να έχουν σταθερό κόστος παραγωγής και κεντρικό σχεδιασμό κόστους παραγωγής για τα επόμενα 15 χρόνια και βέβαια προτεραιότητα σε οργανισμούς για άρδευση, ομάδες παραγωγών, νησιωτικές και ορεινές περιοχές. Είναι μεγάλο ζήτημα να δημιουργήσουμε ένα ανθεκτικό σύστημα για το νερό μας με ένα μεγάλο σχέδιο εγγειοβελτιωτικών έργων γιατί φοβάμαι βλέποντας τον χάρτη, τον αποστραγγιστικό χάρτη της χώρας, ότι όπως συζητούσαμε πέρυσι για την ενέργεια, εάν δεν κάνουμε αυτό το μεγάλο σχέδιο στήριξης των αγροτών μας σε σχέση με το νερό και την άρδευση, θα μιλάμε τα επόμενα χρόνια για το νερό, όπως μιλούσαμε για το κόστος ενέργειας φέτος. Γι αυτό λοιπόν για μας είναι πολύ σημαντικό για την ανθεκτικότητα της παραγωγής να υπάρχει ένας πολύ μεγάλος τέτοιο σχεδιασμός σε όλη την Ελλάδα. Βέβαια, αυτό έχει να κάνει και με την κουλτούρα του παραγωγού που πρέπει να συμβάλει το Υπουργείο Αγροτικής Ανάπτυξης και για τις ώρες που γίνεται η άρδευση και για τον τρόπο για κάθε προϊόν ξεχωριστά. Είναι μοντέλα που έχουν άλλες χώρες. Εμείς δυστυχώς, το Υπουργείο Αγροτικής Ανάπτυξης δεν θέλει και δεν μπορεί η σημερινή του δομή να παίξει ένα τέτοιο ρόλο. Πρέπει να στηρίξουμε το υπουργείο αυτό. Θυμάμαι και το λέω έτσι χαρακτηριστικά, ένας υπουργός της Ιταλίας Αγροτικής Ανάπτυξης μου έλεγε ότι η Ελλάδα δεν μπορεί να μην κινηθεί σε αυτή την κατεύθυνση, ότι θα είναι η πρώτη χώρα η οποία από την Ευρώπη θα αντιμετωπίσει τόσο μεγάλο ζήτημα μαζί με την Κύπρο σε θέματα που αφορούν τους υδάτινους πόρους. Τώρα, καθιέρωση του αφορολόγητου και ακατάσχετου των επιδοτήσεων, αποζημιώσεων και ενισχύσεων των αγροτών και των κτηνοτρόφων. Επικαιροποίηση του κανονισμού του ΕΛΓΑ για κάλυψη καταστροφών που οφείλονται στην κλιματική αλλαγή. Το Υπουργείο κάνει ότι δεν ξέρει τι σημαίνει κλιματική αλλαγή σε αυτό το θέμα των αποζημιώσεων. Επιτάχυνση των επενδύσεων από τα προγράμματα της νέας κοινής αγροτικής πολιτικής, κατάργηση της πολιτικής του επιλαχόντα δικαιούχου μέσα από σωστό προγραμματισμό των πόρων, πρόνοια για αξιοπρεπείς συνθήκες εργασίας και στέγασης για τους ξένους εργάτες γης. Είναι ένα τεράστιο ζήτημα που αφορά όλη την ελληνική περιφέρεια. Φέτος, η μεγάλη έλλειψη εργατών γης έχει κάνει πάρα πολλοί άνθρωποι να βλέπουν τους καρπούς να σαπίζουν στα δέντρα. Πολύ σημαντικό ζήτημα επέκταση, αύξηση των πόρων του Ταμείου Ανάκαμψης που διατίθενται στο πράσινο και ψηφιακό μετασχηματισμό της αγροτικής παραγωγής και την αναδιάρθρωση καλλιεργειών χαμηλής απόδοσης. Τέλος, δημιουργία γεωργικών σχολών μετά το λύκειο για τη σύγχρονη εκπαίδευση των αγροτών. Κίνητρα για την απασχόληση των νέων ανθρώπων στον πρωτογενή τομέα και μείωση της φορολογίας τους, ώστε να έχουν ανταγωνιστικότητα και βέβαια με το πρόγραμμα που είχαμε ξεκινήσει το 2010 να υπάρχει δωρεάν παραχώρηση δημόσιας γης για να υπάρχει μια πολιτική στήριξης των νέων αγροτών. 


Φίλες και φίλοι. Τελείωσα το πρώτο κεφάλαιο του προγράμματός μας, θέλω να πάω στο δεύτερο. Λοιπόν, εγώ θέλω να σας ευχαριστώ πάρα πολύ για την υπομονή σας. Εύχομαι όλα αυτά που είπαμε να είναι ένα Ευαγγέλιο. Αυτό το Ευαγγέλιο είναι το Ευαγγέλιο της σοσιαλδημοκρατικής κυβέρνησης που φιλοδοξώ να αποκτήσει η Ελλάδα για να γίνει μια κανονική ευρωπαϊκή χώρα. Αυτό θα διαπραγματευτούμε, αν μας τιμήσουν οι Ελληνίδες και οι Έλληνες. Όλα αυτά θα είναι οι προτεραιότητες των διαπραγματεύσεων μιας ισχυρής κυβέρνησης που θα έχει στόχο το κράτος να αγκαλιάζει τις αγωνίες των πολιτών και όχι το κράτος να είναι όμηρος του ελιτισμού του κυρίου Μητσοτάκη, του λαϊκισμού του κυρίου Τσίπρα αλλά και μιας κοινής νοοτροπίας, λάφυρο εξουσίας των κολλητών τους. Με εμάς Δημητριάδες, Παππάδες και κομματικοί κολλητοί που όλα αυτά που λέμε τα θεωρούν παράταιρα μπροστά στις καρέκλες, την εξουσία και τη διαπλοκή θα είμαστε εμπόδιο και σε τέτοια παρακμή δεν θα βρουν ποτέ σύμμαχο τη δημοκρατική παράταξη. Η νέα εποχή θα είναι προγραμματική εποχή νέου ήθους και νέου ύφους πολιτικής αντίληψης. Σας ευχαριστώ πάρα πολύ, να 'στε καλά. 