Λαέ των Αθηνών, καλώς ήρθες σε αυτή τη γιορτή της δημοκρατίας, της ελπίδας, της , της προοπτικής. Ένα μεγάλο ευχαριστώ από τα βάθη της καρδιάς μου για αυτή τη θερμή υποδοχή. Ένα μεγάλο ευχαριστώ από τα βάθη της καρδιάς μου για την εμπιστοσύνη σας. Και ένα ακόμη μεγάλο ευχαριστώ για το μήνυμα της νίκης, που στέλνουμε απόψε απ’άκρη σ’άκρη της χώρας. Το ΠΑΣΟΚ είναι εδώ ενωμένο δυνατό και και στέλνει αποστομωτική απάντηση στους πολιτικούς μας αντιπάλους. Το ΠΑΣΟΚ είναι εδώ για να δώσει ξανά προοπτική, ελπίδα να γυρίσει η πατρίδα σελίδα. Αξιοπρέπεια για την κοινωνική δικαιοσύνη. Η δημοκρατική παράταξη, το κίνημα του Ανδρέα Παπανδρέου, είναι ξανά εδώ, πρωταγωνιστής στο πολιτικό προσκήνιο της πατρίδας μας. Φίλες και φίλοι, κάθε μέρα μάς πολεμούν στο προσκήνιο και στο παρασκήνιο. Κάθε μέρα μας χτυπούν ΣΥΡΙΖΑ και Νέα Δημοκρατία. Σήμερα όμως η Αθήνα στέλνει ξεκάθαρο μήνυμα: Όσο μας χτυπούν τόσο δυναμώνουμε. Κύριε Μητσοτάκη και κύριε Τσίπρα, αυτή εδώ είναι η Παράταξη που ταυτίστηκε με τον ελληνικό λαό, αυτό είναι το λαογέννητο κίνημα. Είναι το κίνημα του 1974 που σφράγισε τη μεταπολίτευση, τα καλύτερα χρόνια του ελληνικού λαού. Ενσάρκωσε τα όνειρα πολλών γενεών κι έκανε την Ελλάδα μια κανονική ευρωπαϊκή χώρα. Φίλες και φίλοι, το ΠΑΣΟΚ είναι Εδώ, Ενωμένο, Δυνατό. Γιατί οι ανάγκες της χώρας μας καλούν σε νέους αγώνες. Σε αγώνες καθημερινούς. Δεν αντέχει άλλο ο ελληνικός λαός τις ανισότητες, την αναξιοπιστία. Δεν αντέχει άλλο ο ελληνικός λαός το πελατειακό κράτος, την απαξίωση του δημοσίου συμφέροντος. 

 
Εμείς θέλουμε ένα κράτος που θα σέβεται τον πολίτη. Ένα κράτος που θα έχει μια ανθεκτική δημοκρατία, ένα ισχυρό κοινωνικό κράτος που θα μειώσει τις ανισότητες και θα δώσει προοπτική στα ελληνόπουλα μέσω της ισχυρής δημόσιας δημόσιας παιδείας, της ισχυρής δημόσιας υγείας. Αυτές είναι οι μεγάλες ανάγκες που έχει σήμερα η πατρίδα μας. Για αυτές τις ανάγκες σας καλώ να αγωνιστούμε καθημερινά.
 

Φίλες και φίλοι, επιχειρούν να εκβιάσουν τους πολίτες με πλαστά διλήμματα, ευελπιστώντας έτσι να διεμβολίσουν την εκλογική μας βάση. Θέλουν να λεηλατήσουν το ΠΑΣΟΚ, αλλά η λεηλασία τελείωσε. Το ΠΑΣΟΚ είναι εδώ για να στείλει στο σπίτι της και την κυβέρνηση του κ. Μητσοτάκη, χωρίς να επιστρέψουμε στην οδυνηρή εμπειρία του 2015-19 με τον Τσίπρα και τον Καμμένο. 
 

Ο κ. Μητσοτάκης εμφανίζεται ως η μόνη επιλογή εξουσίας. Κλεισμένος στον γυάλινο πύργο του, ζει με την παρέα του Μαξίμου σε ένα παράλληλο σύμπαν που περιστρέφεται γύρω από την εξουσία και τον εαυτό τους. Θεωρεί ότι αυτός είναι η σταθερότητα. Ότι αυτός είναι η δημοκρατία. Ότι αυτός είναι το Κράτος. Τέλος στις 21 Μαΐου στις Λουδοβίκειες αντιλήψεις του κ. Μητσοτάκη. Τώρα τελευταία υποδύεται τον εκσυγχρονιστή ο κ. Μητσοτάκης, βαυκαλίζεται ότι θα μπορέσει έτσι να προσεταιριστεί ένα μέρος των δημοκρατικών πολιτών. Όμως οι ψηφοφόροι του ΠΑΣΟΚ δεν είναι ούτε πρόβατα ούτε λωτοφάγοι. Δεν ξεχνούν οι πολίτες κύριε Μητσοτάκη ότι το κόμμα σου το 2009 μας παρέδωσε μια χρεοκοπημένη Ελλάδα και αντί να ζητήσετε συγγνώμη από το λαό και να στηρίξετε τη συμφωνία που κρατούσε την πατρίδα μας στο ευρώ, ψηφίσατε μαζί με τον Τσίπρα τον δρόμο της δραχμής. Αυτό δεν είναι εκσυγχρονισμός. Αυτό είναι συμβιβασμός με τον λαϊκισμό. Αν δεν υπήρχαν τότε οι βουλευτές του ΠΑΣΟΚ, ο κ. Τσίπρας και ο κ. Μητσοτάκης, αν θα είχαν γίνει πρωθυπουργοί, θα ήταν πρωθυπουργοί σε χώρα της δραχμής. Αυτή ήταν η αντίληψή τους για την οικονομία και τα τεράστια κοινωνικά αδιέξοδα που μας παρέδωσε ο κ. Καραμανλής το 2009. Ο λαός έχει μνήμη. Ο λαός δεν ξεχνά. Ο λαός δεν ξεχνά την οικογενειακή παράδοση του κ. Μητσοτάκη που μου κάνει και μαθήματα πολιτικού ρεαλισμού στη διαχείριση του κράτους.
 

Ποιος μιλάει για την αξιοκρατία; Ποιος μιλάει για την διαφάνεια; Αυτός που αν βάλουμε σε σειρά τα ρουσφέτια του ίδιου και της οικογένειάς του, ξεπερνούν σε μήκος το Σινικό Τείχος της Κίνας; Σε ποιους κάνει μαθήματα η οικογένεια Μητσοτάκη; Αλλά τι να πρωτοθυμηθούμε; Τα ρουσφέτια; Τις αποστασίες; Ή το παρακράτος των υποκλοπών που μιμήθηκε τον πατέρα του και τον κ. Μαυρίκη; Μου κάνει μαθήματα αξιοκρατίας και διαφάνειας, αυτός που είναι πρωταθλητής με 10 δισ απευθείας αναθέσεις. Που είναι πρωταθλητής σε μετακλητούς υπαλλήλους. Αυτός που ξοδεύει τους φόρους του ελληνικού λαού, με μόνο στόχο να τον στηρίζουν οι ολιγάρχες, με μόνο στόχο τη συνέχεια του πελατειακού κράτους, με μόνο στόχο την καρέκλα του Μαξίμου. Οι πρόσφατες δηλώσεις του ότι «δεν μπορεί να συνομιλήσει με το ΠΑΣΟΚ» της δικής μου εποχής, επιβεβαιώνουν για μία ακόμα φορά ένα πράγμα: Στις παρακολουθήσεις προφανώς δεν ήμουν κίνδυνος για τη Δημοκρατία ούτε για την πατρίδα, ήμουν κίνδυνος - όπως αυτό το λαογέννητο κίνημα – για τη Νέα Δημοκρατία. 


Όσο πιο ισχυρό ΠΑΣΟΚ, τόσο περισσότερο τρίζει η εξουσία του κ. Μητσοτάκη. Όμως, όλοι εσείς οι 270.000 δημοκρατικοί πολίτες, μου δώσατε εντολή αυτόνομης πορείας. Και η αυτόνομη πορεία δεν μπαίνει σε παζάρια εξουσίας. Εμείς μιλάμε για σταθερές κυβερνήσεις, για προγραμματικές συγκλίσεις. Όχι σε παζάρια με ολιγάρχες, όχι σε παζάρια με υπουργεία. Να πάει αλλού ο κ. Μητσοτάκης και ο κ. Τσίπρας αν νομίζουν ότι αυτό το ιστορικό κίνημα θα γίνει δεκανίκι της εξουσίας τους. Εσείς με τη σημερινή σας βροντερή παρουσία αποδεικνύετε ότι το ΠΑΣΟΚ είναι ισχυρό, είναι πρωταγωνιστής. Και στις 21 Μαΐου στέλνετε μήνυμα νίκης σε κάθε δημοκράτη, σε κάθε προοδευτικό Έλληνα. Αυτό το κίνημα, το ιστορικό κίνημα έχει μόνο μια αγωνία: Να υπηρετήσει με γνήσιο τρόπο τον λαό και την πατρίδα. Γι’ αυτό είμαστε ενωμένοι. Πιο ενωμένοι από ποτέ! 


Γιατί γνωρίζουμε πόσο επικίνδυνα συστήματα εξουσίας είναι αυτά που κυβερνούν τα τελευταία 8,5 χρόνια. Δεν σέβονται ανθρώπινα δικαιώματα, δεν σέβονται κράτος δικαίου, δεν σέβονται τη δικαιοσύνη και τη διάκριση των εξουσιών. 


Εμείς είμαστε εδώ για ένα ισχυρό ΠΑΣΟΚ, για να μπούμε εμπόδιο – ανάχωμα στην αλαζονεία, στο πελατειακό κράτος, σε ό,τι υπονομεύει την προοπτική του ελληνικού λαού. Ελληνίδες και Έλληνες, μετά την εμπειρία σας 2015-19, από τη συγκυβέρνηση Τσίπρα – Καμμένου, καταλαβαίνουμε τον φόβο της επαναφοράς του λαϊκισμού, της διχόνοιας και της φαυλότητας. Γι’ αυτό ζητώ ισχυρή εντολή, για να έχετε ισχυρή εναλλακτική. Η πραγματική προοδευτική δημοκρατική παράταξη είναι η επιλογή για να κλείσει ο κύκλος της διακυβέρνησης του κ. Μητσοτάκη. 
 

Ο κ. Τσίπρας είπε χθες ότι ο κ. Βαρουφάκης με το πρόγραμμα «Δήμητρα» είναι χορηγός του κ. Μητσοτάκη, και αν μάλιστα δεν υπήρχε ο Βαρουφάκης, προσθέτει ο κ. Τσίπρας, ότι έπρεπε να τον εφεύρει για να τρομοκρατεί τους κεντρώους πολίτες. Μόνο όμως αυτός τρομοκρατεί τους κεντρώους πολίτες, κ. Τσίπρα; 


Μήπως ο κ. Τσακαλώτος που μιλάει για τοπικά νομίσματα σε μια χώρα της Ευρωπαϊκής Ένωσης, δεν τρομοκρατεί τους κεντρώους πολίτες; 
 

Μήπως εσείς ο ίδιος κ. Τσίπρα που το πρόβλημά σας με τον φράχτη του Έβρου που το ΠΑΣΟΚ ξεκίνησε δεν είναι να φύγει ο φράχτης αλλά να μην τον πληρώσουν οι Ευρωπαίοι φορολογούμενοι; Μόνο οι Έλληνες θέλει ο ΣΥΡΙΖΑ να τον πληρώσουν. Ή μήπως εσείς που λέτε ότι η θάλασσα δεν έχει σύνορα και να κάνουμε τις Πρέσπες του Αιγαίου δεν είστε τελικά μεγαλύτερος ακόμη χορηγός του Μητσοτάκη από τον Βαρουφάκη;
 

Προσθέτω λοιπόν στα λεγόμενά σας, ότι ο κ. Μητσοτάκης αν δεν υπήρχε ο Βαρουφάκης, έπρεπε να τον εφεύρει, όπως συμβαίνει άλλωστε και με εσάς κ. Τσίπρα, τον χρυσό χορηγό της Νέας Δημοκρατίας. Δεν έχω βέβαια καταλάβει ποια είναι η κυβερνητική πρόταση του ΣΥΡΙΖΑ. Τη μία λέει συγκυβέρνηση με Βαρουφάκη.  Την άλλη λέει συγκυβέρνηση χωρίς τον Βαρουφάκη. Την τρίτη λέει συγκυβέρνηση με ψήφο ανοχής. Και χθες λέει συγκυβέρνηση ειδικού σκοπού. Καταλαβαίνω την αγωνία σας, κ. Τσίπρα. Αλλά σωσίβιο στον τυχοδιωκτισμό σας δεν θα γίνει η δημοκρατική παράταξη.
 

Δεν ξεχνάμε τα «Πινοσέτ» για τον δημοκρατικά εκλεγμένο πρωθυπουργό της χώρας. 


Δεν ξεχνάμε την κοροϊδία του λαού με το ψευτοδημοψήφισμα του 2015. 


Δεν ξεχνάμε ότι παρέδωσες δισεκατομμύρια «κόκκινα δάνεια» στα κοράκια των funds κι εκβιάζουν τους πιο αδύναμους Έλληνες. Μην υποτιμάτε, κ. Τσίπρα, τη νοημοσύνη του ελληνικού λαού. Θυμάται πολύ καλά ποιος ήταν πρώτη φορά Αριστερά. Ήταν ο Ανδρέας Παπανδρέου. Κι όχι εσύ με τον Καμμένο.
 

Αλλά ζητά, λέει, να κάνουμε «προοδευτικά μέτωπα», γιατί έχουμε μέτωπο μόνο με τη δεξιά και τη συντήρηση. Βεβαίως έχουμε μέτωπο μόνο με τη δεξιά και τη συντήρηση. Γι’ αυτό στα ψηφοδέλτια του ΠΑΣΟΚ είναι προοδευτικοί και κεντροαριστεροί. Δεν είναι τα ορφανά του κ. Καμμένου ούτε ο στενότερος συνεργάτης του κ. Καραμανλή, ο Αντώναρος. Αλλά χθες στα Γιάννενα, είναι τέτοια η αγωνία του να ψαρέψει στα θολά νερά, μια της Χρυσής Αυγής που δεν ψήφισε για να εμποδίσει τη συμμετοχή της στο δημοκρατικό μας πολίτευμα, των φονιάδων του Παύλου Φύσσα, αλλά ανακαλύφθηκε χθες από τα Γιάννενα που είπε τα καλύτερα λόγια για την κυβέρνηση του κ. Καραμανλή. Αυτό δεν είναι προοδευτικό μέτωπο. Αυτό είναι το ξέπλυμα της κυβέρνησης της χρεοκοπίας. 
 

Φίλες και φίλοι, απέναντι μας είναι ο Κυριάκος Μητσοτάκης που κρύβει αυτά που έρχονται ως αποτέλεσμα των πολιτικών του επιλογών. Και από την άλλη, ο κ. Τσίπρας, που υπόσχεται πράγματα που για άλλη μια φορά ξέρει ότι δεν γίνεται. Τότε τα βάφτιζε αυταπάτες. Τώρα ξέρει ότι δεν θα είναι κυβέρνηση και μπορεί να λέει ό,τι θέλει. 
 

Εμείς όμως τι κάνουμε; Εμείς αγκαλιάζουμε τις πραγματικές αγωνίες κάθε Ελληνίδας και κάθε Έλληνα με το σοσιαλδημοκρατικό πρόγραμμα συγκεκριμένων πολιτικών επιλογών και λύσεων για καλύτερες ημέρες. 
 

Αυτοί προσπαθούν να σας καθησυχάσουν και ειδικά ο κ. Μητσοτάκης ότι θα κάνει τα επόμενα τέσσερα χρόνια ότι δεν έκανε τα προηγούμενα τέσσερα χρόνια. Λέει ότι θέλει την αυτοδυναμία, για να πάει τον κατώτατο μισθό στα 950 ευρώ και τον μέσο μισθό στα 1500 ευρώ. Δεν έχει όμως τίποτα να πει για το σήμερα, για αυτό που παραδίδει ο ίδιος. Τι παραδίδει; 7,4% κάτω οι μισθοί λόγω της ακρίβειας. Αυτά είναι τα στοιχεία του ΟΟΣΑ.


2/3 των εσόδων του κράτους έμμεσοι φόροι που πλήττουν τους φτωχότερους Έλληνες, τη μεσαία τάξη, τους πιο ευάλωτους. Και βέβαια, δεν εξηγεί πώς θα μειώσει την αισχροκέρδεια στα είδη διατροφής. Τί θα κάνει με τους κερδοσκόπους ολιγάρχες που τετραπλασίασαν τα κέρδη τους το 2022. 


Δεν μιλά για το δημόσιο χρέος. 50 δισεκατομμύρια επιπλέον δημόσιο χρέος φόρτωσε ο κ. Μητσοτάκης στις επόμενες γενιές Ελλήνων. Και υπάρχει και κάτι άλλο. Για πρώτη φορά, μετά το 2010, το εμπορικό έλλειμμα είναι από τα μεγαλύτερα στην Ευρώπη. Είναι το μεγαλύτερο που είχε η Ελλάδα τώρα και 12 χρόνια. Αυτή είναι η πραγματική κατάσταση της ελληνικής οικονομίας.
 

Φίλες και φίλοι, ποιο είναι όμως το όραμα του ΠΑΣΟΚ για τον ελληνικό λαό; Είναι όραμα μπολιασμένο από την ιστορική και κοινωνική ρίζα της δημοκρατικής παράταξης. Είναι το όραμα της κοινωνικής δικαιοσύνης, της Ελλάδας χωρίς ανισότητες. Των ισότιμων ευκαιριών για τους νέους ανθρώπους. Του ισχυρού κοινωνικού κράτους, της δημόσιας παιδείας, μοχλό κοινωνικής ανοδικότητας για όλα τα ελληνόπουλα. Φίλες και φίλοι, εμείς δεν τάζουμε λαγούς και πετραχήλια. Εμείς θέλουμε μια δημοκρατία με ισχυρούς θεσμούς, με κράτος δικαίου που θα προστατεύει τα ανθρώπινα δικαιώματα κάθε πολίτη.
 
 
Μια ισχυρή Ελλάδα στην Ευρώπη και τον κόσμο. Μια Ελλάδα που είναι ισχυρή και δεν μπορεί κανείς να επιβουλεύεται τα κυριαρχικά της δικαιώματα.
 

Θέτω και θέτουμε όλοι μαζί προμετωπίδα μας τη να γενιά. Εμείς λέμε ότι αν δεν σταθεί όρθια στα πόδια της η νέα γενιά, δεν θα σταθεί ποτέ όρθια η πατρίδα στα πόδια της. Γι’ αυτό, επειδή οι νέοι άνθρωποι φοβούνται ότι θα ζήσουν χειρότερα από τους γονείς τους, έχουμε χρέος να τους δώσουμε τα όπλα για να ξεκινήσουν τη ζωή τους με αξιοπρέπεια. Γι’ αυτό προτείνουμε κοινωνική δεξαμενή 150.000 κατοικιών σε όλα τα μεγάλα αστικά κέντρα και κυρίως στην Αθήνα και τη Θεσσαλονίκη. Να μπορούν να έρθουν τα παιδιά σας να σπουδάσουν με αξιοπρέπεια. Να μπορούν τα νέα ζευγάρια να κάνουν οικογένεια με παιδιά. Εμείς έχουμε πρώτη προτεραιότητα την αντιμετώπιση του δημογραφικού ζητήματος.
 

Φίλες και φίλοι, θέσεις εργασίας. Δεν μπορεί ο νέος να ζήσει με τα 400 και τα 500 ευρώ της ανάπτυξης, της ευελιξίας του κ. Μητσοτάκη. Όπως συμβαίνει με 700.000 Έλληνες στην Ελλάδα.


Προτάσσουμε τη δημιουργία 50.000 θέσεων πλήρους απασχόλησης για νέους ανέργους στον ιδιωτικό τομέα με 4ετή επιδότηση των εργοδοτικών εισφορών. 
 

Στην παιδεία, στη δημόσια παιδεία, που είναι προτεραιότητά μας. Που πρέπει να προετοιμάζουμε με εφόδια τους νεότερους ανθρώπους. Καθιερώνουμε το εθνικό απολυτήριο στα πρότυπα και άλλων ευρωπαϊκών χωρών, γιατί δεν θέλουμε το μέλλον του νέου να κρίνεται σε στιγμιαίες εξετάσεις, με άγχος και χαμένο χρόνο. Να σταματήσει το φροντιστήριο να είναι κέντρο βάρους της εκπαίδευσης και να ξαναγίνει το δημόσιο σχολείο – το Γυμνάσιο, το Λύκειο – το κέντρο βάρους της δημόσιας εκπαίδευσης. Να μειωθεί το κόστος των φροντιστηρίων με ενισχυτική διδασκαλία. Και βέβαια, ως κανονικό ευρωπαϊκό κράτος να επενδύσουμε στις δομές ειδικής αγωγής για το πραγματικό σχολείο της συμπερίληψης, για όλα τα παιδιά του ελληνικού λαού με την οποιαδήποτε μαθησιακή δυσκολία. Και βέβαια, το ισχυρό δημόσιο πανεπιστήμιο με αύξηση της χρηματοδότησης για την έρευνα στον μέσο όρο της Ευρωπαϊκής Ένωσης. 
 

Η μητέρα, η οικογένεια, η νέα μάνα - που στις δυσκολίες της σημερινής εποχής - γνωρίζει πάρα πολύ καλά ότι κάνοντας οικογένεια, εμποδίζει τη συνέχιση της οικονομικής της λειτουργίας, της θέσης της, την καθημερινότητά της. Εμείς δεσμευόμαστε: Κανένα παιδί να μην μένει εκτός βρεφονηπιακού σταθμού, κανένα παιδί να μην μένει εκτός κέντρων δημιουργικής απασχόλησης. Αύξηση του επιδόματος για τις γυναίκες ελεύθερες επαγγελματίες. Και βέβαια, μείωση των φόρων στις οικογένειες με παιδιά. Σήμερα μία οικογένεια χωρίς παιδιά και μία οικογένεια με παιδιά – με παιδιά - έχει 3 μονάδες του συντελεστή λιγότερο φόρο. Στην Πορτογαλία η διαφορά είναι 10%, στην Ιρλανδία 14% και στο Βέλγιο 15%. Γι’ αυτό δεσμεύομαι, ισχυρά φορολογικά κίνητρα στα νέα ζευγάρια με παιδιά, για να δώσουμε πραγματική ώθηση στην αντιμετώπιση του δημογραφικού ζητήματος. 
 

Φίλες και φίλοι, εμείς προστατεύσαμε τη δυσκολότερη στιγμή των μνημονίων την πρώτη κατοικία. Μετά την απόφαση του Αρείου Πάγου έχουμε χρέος να κάνουμε νέο νόμο προστασίας της πρώτης κατοικίας ώστε κανένας αδύναμος Έλληνας να μην χάσει το σπίτι του. Και είναι κι αυτή μια δέσμευση, 21 Μαϊου χτίζουμε ισχυρό δίκτυ προστασίας για τους ευάλωτους, για τους μη προνομιούχους της σημερινής εποχής. 


Και βέβαια, έχουμε ένα πατριωτικό χρέος, έχουμε ένα μεγάλο πατριωτικό χρέος: Να μπούμε εμπόδιο στον αφελληνισμό της ελληνικής οικονομίας. Δεν θα γίνουν οι Έλληνες ξένοι στον τόπο τους. Δεν θα γίνουν οι Έλληνες εκβιαζόμενοι από ισχυρά οικονομικά κέντρα του εξωτερικού. Για αυτό νομοθετούμε ώστε να υπάρχει νόμος που βάζει τα funds στο τραπέζι τραπεζικών διαπραγματεύσεων με τους δανειολήπτες και όχι εκβιασμού που οδηγούν σε ξαφνικό θάνατο χιλιάδες συμπολίτες μας. Έχουμε χρέος να προστατεύσουμε τους Έλληνες που έστειλε ο κ. Τσίπρας στο περιθώριο και την απόγνωση, πουλώντας δισεκατομμύρια κόκκινα δάνεια στα κοράκια των funds. 


Φίλες και φίλοι, έχουμε χρέος να προστατεύσουμε την μικρομεσαία επιχείρηση. Έχουμε χρέος να προστατεύσουμε τους ανθρώπους που με δίκαιο τρόπο, με έντιμο τρόπο προσπάθησαν να σταθούν στα πόδια τους. Για αυτό προτείνουμε καθολικά 120 δόσεις για εφορία και ΕΦΚΑ για όλους και όχι για λίγους, όπως έκανε η κυβέρνηση Μητσοτάκη που αιωρείται από την οικονομική πραγματικότητα, από την απελπισία χιλιάδων Έλληνων μικρομεσαίων. 


Φίλες και φίλοι, εμείς δεν θέλουμε την ανάπτυξη του αφελληνισμού. Θέλουμε την ανάπτυξη του Made in Greece, της ισχυρής εγχώριας παραγωγής. Θέλουμε την Ελλάδα των εξαγωγών και όχι των εμπορικών ελλειμμάτων. Για να γίνουν καλές θέσεις εργασίας θέλουμε τη συνέργεια του αγροτικού τομέα, της μεταποίησης. Όλες οι δυνάμεις της παραγωγής να υπηρετήσουν ένα σχέδιο που αλλάζει το σχέδιο της πατρίδας και όχι να γίνουμε μια τεράστια βραχυχρόνια μίσθωση στα αστικά κέντρα και ένα τεράστιο ξενοδοχείο που θα κερδίζουν μόνο οι ιδιοκτήτες μακριά από τις πραγματικές αγωνίες της νέας γενιάς για καλές θέσεις εργασίας, καταπονώντας τον φυσικό μας πλούτο. Γι αυτό το όραμά μας είναι να διασυνδέσουμε όλους τους παραγωγικούς αυτούς τομείς και να δώσουμε στους αγρότες, στους μεταποιητές, στους φτωχούς Έλληνες, σταθερό κόστος ζωής μέσω του εκδημοκρατισμού της παραγωγής, των ανανεώσιμων πηγών ενέργειας, όπως σε κάθε ευρωπαϊκό κράτος και όχι η πράσινη μετάβαση να είναι εργαλείο κερδοσκοπίας των ολιγαρχών στη χώρα. Αυτών που χαϊδεύουν καθημερινά τον κύριο Μητσοτάκη από τα κανάλια τους.


Προτεραιότητά μας οι ενεργειακές κοινότητες, προτεραιότητά μας οι επενδύσεις στο δίκτυο και την αποθήκευση, προτεραιότητά μας οι φτωχότεροι Έλληνες να έχουν φωτοβολταϊκά στις στέγες για να μην οδηγηθούν σε ενεργειακή φτώχεια και νέες ανισότητες μετά το 2030.


Φίλες και φίλοι, δεν μπορώ 3 ημέρες πριν από τις εθνικές εκλογές να μιλήσω για το τεράστιο ζήτημα της δημόσιας υγείας. Εμείς γεννήσαμε το Εθνικό Σύστημα Υγείας, εμείς θα  αναγεννήσουμε το Εθνικό Σύστημα Υγείας. Αλλά τι καταλαβαίνουν; Τι καταλαβαίνουν από την αγωνία του συνταξιούχου, του αδύναμου που βλέπει να έχει εκτιναχθεί το κόστος των δαπανών σε θέματα υγείας; Τρίτοι, τρίτοι είμαστε σε κόστος ιδιωτικών δαπανών υγείας στην Ευρώπη. Μας ξεπερνούν μόνο οι Λιθουανοί και οι Βούλγαροι. Εμείς λοιπόν τι λέμε; Ένα νέο εθνικό σύστημα υγείας. Από το Ταμείο Ανάκαμψης όχι 2-4% που δίνει ο κύριος Μητσοτάκης, αλλά 8-10%. 


Το Ταμείο Ανάκαμψης έγινε για την πανδημία. Η πανδημία υπονόμευσε το εθνικό σύστημα υγείας. Έχουμε χρέος να το στηρίξουμε, να μειώσουμε τις ανισότητες, να ρίξει με χαμηλά το κόστος ζωής. Γι αυτό, ισχυρή πρωτοβάθμια υγεία σε όλη τη χώρα. Γι αυτό 15.000 προσλήψεις μόνιμου προσωπικού, για αυτό αμοιβές για τους γιατρούς και για όλο το προσωπικό του ΕΣΥ στο μέσο όρο της Ευρωπαϊκής Ένωσης. Γι αυτό ένταξή τους στα βαρέα και ανθυγιεινά δεσμευόμαστε και θα το κάνουμε πράξη. Είναι κίνηση δικαιοσύνης. Αγωνίστηκαν. Αυτοί κράτησαν όρθιο το ΕΣΥ τις δύσκολες μέρες της πανδημίας.
 

Και βέβαια, χωρίς λαϊκισμούς, χωρίς μεγαλοστομίες, σεβόμενοι τα δημόσια οικονομικά. Γνώστες της πραγματικής κατάστασης του χρέους, προτείνουμε για τους συνταξιούχους κινήσεις κόστους 1,1 δισεκατομμύριο για αυτούς που πραγματικά το έχουν ανάγκη και λέω το μέγεθος για να τελειώνει ο χαβαλές που κυρίου Μητσοτάκη ότι το πρόγραμμά μας δεν είναι κοστολογημένο. 


Αυτός τάζει λαγούς και πετραχήλια, αυτός τάζει πράγματα που δεν θα συμβούν ποτέ. Όπως λέει, θα αυξήσει 25% του μισθού στον ιδιωτικό τομέα. Πώς θα το κάνετε, κύριε Μητσοτάκη, με βασιλικό διάταγμα; Δεν ξέρουμε άλλη κυβέρνηση στην Ευρώπη που να λέει πριν τις εκλογές πόσο θα αυξηθούν οι μισθοί του ιδιωτικού τομέα.  


Εμείς λοιπόν, μιλάμε ρεαλιστικά, συγκεκριμένα. Για 350.000 χαμηλοσυνταξιούχους, το νέο ΕΚΑΣ που θα αντικαταστήσει το ΕΚΑΣ που κατήργησε ο κύριος Τσίπρας. Κατάργηση της προσωπικής διαφοράς από 1/01/24. Και κατάργηση των αδικιών που αφορούν τις συντάξεις χηρείας και των ανάπηρων συμπολιτών μας. Είναι 3 επιλογές δικαιοσύνης και κοινωνικής αλληλεγγύης για τους πιο αδύναμους συνταξιούχους, για να έχουν συντάξεις, αξιοπρέπεια, τα περήφανα γηρατειά της χώρας μας. Αυτά που είδαν προοπτική, που είδαν δικαιοσύνη από αυτή εδώ την παράταξη.
  

Φίλες και φίλοι, έχουμε χρέος να συγκρουστούμε με τη φαυλότητα, την αναξιοκρατία, την αλαζονεία. Πέρασαν τρεις μήνες σχεδόν από την απίστευτη τραγωδία των Τεμπών. Άκουσα χθες εμβρόντητος τον κ. Μητσοτάκη να σχολιάζει την μήνυση που κατέθεσαν οι συγγενείς των θυμάτων, λέγοντας χωρίς ίχνος ενσυναίσθησης ότι καταλαβαίνει τον θυμό των θυμάτων, αλλά δεν δικαιολογεί τέτοιου είδους συμπεριφορές. Θα υπαγορεύσετε κύριε Μητσοτάκη, σε έναν γονιό που θρήνησε το παιδί του πώς θα εκφραστεί; Είναι δυνατόν; Είναι δυνατόν; Έχει πάτο η παρακμή του πολιτικού σας ήθους; Έχει πάτο η περιφρόνηση των αδικοχαμένων ανθρώπων και των οικογενειών τους; Πραγματικά είναι σοκαριστική για κάθε Ελληνίδα και κάθε Έλληνα η αλαζονεία και η παρακμή του λόγου του κυρίου Μητσοτάκη. Αλλά τα λέει αυτά ποιος; Αυτός που χρειάστηκε μια ολόκληρη εβδομάδα να ζητήσει ένα καθαρό συγνώμη μετά την τραγωδία. Τα λέει αυτά ο πρωθυπουργός και οι υπουργοί του μας λέγανε ότι ήτανε νόμιμη η μετάταξη του επίμαχου σταθμάρχη και η τριμελής επιτροπή που διόρισε ο ίδιος είπε ότι ήταν παράνομη, αλλά δεν λένε ποιου βουλευτή της Νέας Δημοκρατίας ήταν ρουσφέτι ο επίμαχος σταθμάρχης της τραγωδίας. Τα λέει αυτά όμως, τα λέει αυτά ο Πρόεδρος του κόμματος που έχει υποψήφιο στα ψηφοδέλτιά του τον κύριο Καραμανλή, τον νεότερο. Τον υπουργό του επίμαχου Υπουργείου που έκανε στις ερωτήσεις των βουλευτών του ΠΑΣΟΚ τον ανήξερο για το πόρισμα της Αρχής Διαφάνειας που είχε 2 χρόνια στο συρτάρι του και έλεγε ξεκάθαρα ποιοι έχουν τις ευθύνες και την εποχή του ΣΥΡΙΖΑ και την εποχή της Νέας Δημοκρατίας που δεν έγινε τηλεδιοίκηση στη χώρα για να προστατευτούν οι 57 συμπολίτες μας και αντί να το πάει στη δικαιοσύνη, αντί να το πάει στη δικαιοσύνη, το κράτησε στο συρτάρι του και αυτός είναι στα ψηφοδέλτια της Νέας Δημοκρατίας.


Εμείς λοιπόν, δεν θέλουμε το κράτος λάφυρο, δεν θέλουμε το κράτος να είναι λάφυρο στον εκάστοτε ένοικο του μεγάρου Μαξίμου. Αυτή η παράταξη θέλει το κράτος εγγυητή του δημοσίου συμφέροντος με διαφάνεια, με αξιοκρατία, με σεβασμό στον πολίτη.


Αλλά τόσα χρόνια βαρεθήκαμε. Βαρεθήκαμε να ακούμε από τα κανάλια, από τα στελέχη της Νέας Δημοκρατίας για το κράτος των αρίστων. Ποιοι ήταν οι άριστοι; Όλοι οι εμπλεκόμενοι στην τραγωδία των Τεμπών ήταν διορισμένα κομματικά παιδιά του Μεγάρου Μαξίμου και της ΟΝΝΕΔ. 


Για αυτό δεσμεύομαι, δεσμεύομαι σε κάθε Ελληνίδα και σε κάθε Έλληνα ισχυρό ΠΑΣΟΚ σημαίνει τέλος στην αναξιοκρατία. Όλοι οι διοικητές οργανισμών, οι διοικητές νοσοκομείων, με ανοιχτό διεθνή διαγωνισμό για να υπηρετούν εσάς, τα παιδιά σας, τα εγγόνια σας, οι αξιότεροι Έλληνες, οι άνθρωποι που έχουν επάρκεια, που διαχειρίζονται εκατομμύρια ευρώ όχι προς όφελος του εκάστοτε πρωθυπουργού, όχι προς όφελος του εκάστοτε κολλητού, αλλά προς όφελος όλων εσάς των πολιτών που πληρώνετε εκατομμύρια φόρους και θέλετε μια άλλη Ελλάδα, την Ελλάδα της ευρωπαϊκής κανονικότητας. Αυτή την Ελλάδα οραματιζόμαστε, αυτή την Ελλάδα θα υπηρετήσουμε.


Φίλες και φίλοι, στις 21 Μαίου σχηματίζουμε μια νέα προοδευτική κοινωνική συμμαχία, ένα νέο πλειοψηφικό ρεύμα προόδου, ελπίδας, υπευθυνότητας. 21 Μαίου βάζουμε τέλος στην αλαζονεία του κυρίου Μητσοτάκη, γυρνώντας συγχρόνως την πλάτη στον λαϊκισμό του κυρίου Τσίπρα που πληρώσαμε ακριβά. Το βράδυ της ερχόμενης Κυριακής θα εκπλαγούν οι πολιτικοί μας αντίπαλοι. Θα εκπλαγούν. Ήδη μάλλον σήμερα έχουν εκπλαγεί. Ξεκίνησε νωρίς η γιορτή της δημοκρατίας, ξεκινάει σήμερα εδώ στην Αθήνα και κορυφώνεται την Κυριακή το βράδυ με την ιστορική επανάκαμψη του δημοκρατικού κινήματος, του ΠΑΣΟΚ. Το ΠΑΣΟΚ είναι εδώ ενωμένο δυνατό.
 

Επιστρέφει, επιστρέφει αυτή η παράταξη. Ενωμένη, ανανεωμένη, η μεγάλη δημοκρατική παράταξη που δεν υπάρχει αλλαγή, που δεν υπάρχει μεταρρύθμιση χωρίς την υπογραφή του ΠΑΣΟΚ, τα καλύτερα χρόνια του ελληνικού λαού. Θέλω λοιπόν να πω κάτι για την αλλαγή γιατί κάποιοι νομίζουν ότι μπορούν με λογοκλοπές να πάρουν τη λέξη. Τη λέξη μπορείτε. Την ιστορία δεν μπορείτε γιατί είναι χαραγμένη στην μνήμη του ελληνικού λαού. Είναι κύριε Τσίπρα οι εικόνες, οι εμπειρίες των μη προνομιούχων Ελλήνων που είδαν τη ζωή τους να βελτιώνεται. Αυτών που έζησαν στο πετσί τους το μετεμφυλιακό κράτος και το ΠΑΣΟΚ του Ανδρέα Παπανδρέου αναγνώρισε την εθνική αντίσταση. Είναι αυτοί που είναι χαραγμένο στο μυαλό τους ποια ήταν τα νοσοκομεία πριν το ‘81 και ποιο ήταν το Εθνικό Σύστημα Υγείας του Γιώργου Γεννηματά και Παρασκευά Αυγερινού από το ‘80 και μετά. Είναι αυτοί που συνωστιζόταν στα ρουσφετομάγαζα και μετά τον ΑΣΕΠ του αείμνηστου Αναστάσιου Πεπονή είδαν τι σημαίνει ευρωπαϊκή αξιοκρατία, κανονικότητα. Είναι αυτοί που είδαν τα μεγάλα έργα υποδομής, τα δημόσια πανεπιστήμια, τα ΚΕΠ, τη Διαύγεια, τον Καποδίστρια στην τοπική αυτοδιοίκηση. Αλλά σας ρωτώ πότε κύριε Τσίπρα και κύριε Μητσοτάκη στηρίξατε έστω και μία από αυτές τις μεγάλες αλλαγές που σφράγισαν την ιστορία του τόπου, την ιστορία της δημοκρατικής παράταξης; Σε όλες ήσασταν εμπόδιο. Είστε η προμετωπίδα της συντήρησης και από τη Δεξιά και από την Αριστερά. 


Γι’ αυτό, γυρίστε την πλάτη στη φαυλότητα, γυρίστε την πλάτη στη διχόνοια, γυρίστε την πλάτη στη συντήρηση από όπου και αν προέρχεται. 21 Μαΐου ανατέλλει ξανά ο ήλιος της ελπίδας, ο ήλιος της προοπτικής, ο ήλιος της κοινωνικής δικαιοσύνης, ο ήλιος της εθνικής αξιοπρέπειας. 


Αυτό το πατριωτικό κίνημα είναι που ενέταξε την Κύπρο στην Ευρωπαϊκή Ένωση με άλυτο το Κυπριακό. Αυτό το πατριωτικό κίνημα ήταν που διαχειρίστηκε με εθνική αξιοπρέπεια όλα τα ζητήματα με τα Βαλκάνια, την Τουρκία, τη Νοτιοανατολική Μεσόγειο. 


Δεν ταιριάζει, κ. Τσίπρα, Ανδρέας Παπανδρέου και οι ιστορίες περί θάλασσας χωρίς σύνορα. Δεν ταιριάζει Ανδρέας Παπανδρέου και «Πρέσπες του Αιγαίου». Αφήστε ήσυχο, στην αγκαλιά της Ιστορίας, τον μεγάλο ηγέτη της δημοκρατικής παράταξης. Το μόνο που του προσφέρατε είναι το δρόμο προς τη φυλακή. 


Αλλά εμείς τότε σταθήκαμε όρθιοι. Γιατί η σημερινή εποχή θυμίζει το «βρώμικο» ’89 που μας χτυπούσατε και οι δύο μαζί, και Δεξιά και Αριστερά. Όπως αντέξαμε τότε, θα αντέξουμε και τώρα. Όσο μας χτυπάτε, τόσο γινόμαστε ισχυρότεροι.
 

Φίλες και φίλοι, καθημερινά συναντώ νέους ανθρώπους, νέους ανθρώπους απογοητευμένους, νέους ανθρώπους χωρίς ίχνος εμπιστοσύνης για τους πολιτικούς. Γιατί όμως; Γιατί βίωσαν πολιτικούς που λένε πολλά και ή δεν κάνουν τίποτα ή κάνουν ελάχιστα. Σας καλώ να μας εμπιστευτείτε σε αυτό το νέο ξεκίνημα. Και δεσμεύομαι προσωπικά ότι δεν θα απογοητεύσω κανέναν νέο άνθρωπο. Ελάτε μαζί. Εμείς δεν σας περιφρονούμε. Εμείς δεν σας εξαπατούμε. Εμείς σας δίνουμε προοπτική. Δεν σας δίνουμε τα pass των 150 ευρώ, κύριε Μητσοτάκη.


Μαζί θα αγωνιστούμε. Μαζί θα αλλάξουμε την πατρίδα μας. Μαζί το βράδυ της Κυριακής θα είμαστε οι μεγάλοι νικητές. Αγώνα. Λίγες ημέρες, λίγες ώρες, πολύ αγώνα και το βράδυ της Κυριακής σας περιμένω για νέο πάρτι Αλλαγής στη Χαριλάου Τρικούπη, στα ιστορικά γραφεία του ΠΑΣΟΚ, της δημοκρατικής παράταξης. Φίλες και φίλοι, προσπαθούν. Δεν περίμενα ποτέ στη ζωή μου να ζήσω αυτήν τη στιγμή. Και σας εγγυώμαι ότι θα κάνω ό,τι μπορώ για να είμαστε και ενωμένοι και δυνατοί, όπως άλλοτε. Είμαι σπλάχνο από τα σπλάχνα της παράταξης. Και όλοι μαζί, εμείς που μείναμε στα δύσκολα, θα αναγεννήσουμε το δημοκρατικό αυτό κίνημα.  Θα είμαστε εγγυητές καλύτερων ημερών. Θα είμαστε εγγυητές της Ελλάδας της αξιοπρέπειας. Θα είμαστε εγγυητές για τη νέα γενιά, για να ζήσει μέρες προοπτικής, με καλές θέσεις εργασίας. Της νέας γενιάς που έχει ανάγκη ο τόπος να μείνει εδώ, να κάνει οικογένειες, να σταματήσει η φυγή των νέων στο εξωτερικό. Αυτό θα είναι το έργο της δημοκρατικής παράταξης. Φίλες και φίλοι, τις τελευταίες ώρες όμως κάποιοι προσπαθούν να τρομοκρατήσουν τον ελληνικό λαό, επισείοντας τον κίνδυνο της ακυβερνησίας. Ξέρετε, μετά από κάθε εκλογές πάντα υπάρχει μια κυβέρνηση. Το θέμα ελληνικέ λαέ είναι, αυτή η κυβέρνηση θα υπηρετεί αυτούς που προσπαθούν να σε τρομοκρατήσουν, τους ιδιοκτήτες των μίντια και τους ολιγάρχες ή θα υπηρετεί εσένα, τα παιδιά σου και τα εγγόνια σου; Γι αυτό τρομοκρατήστε τους τρομοκράτες με ισχυρό ΠΑΣΟΚ στις 21 Μαϊου. Δεν περνάει η τρομοκρατία. Κυβέρνηση θα έχουμε. Θέλουμε κυβέρνηση που θα υπηρετεί τον λαό και όχι αυτούς. Φίλες και φίλοι, η δεξιά θα πέσει γιατί επιστρέφει δυναμικά η δημοκρατική παράταξη, γιατί υπάρχει εναλλακτική, εναλλακτική προοδευτική, δημοκρατική.


Φίλες και φίλοι, κάποιοι λένε ότι δεν θέλαμε λέει εμείς να συνεργαστούμε και έψαχνα κάποια σενάρια για να στρίψω δια του αρραβώνος. Πιστεύετε ότι αυτοί θέλουν να συνεργαστούν μαζί μας; Θέλει να συνεργαστεί ο κύριος Μητσοτάκης μαζί μας ή ο κύριος Τσίπρας; Δεν θέλουν να συνεργαστούν με το ΠΑΣΟΚ. Θέλουν να λεηλατήσουν το ΠΑΣΟΚ. Αυτό έκαναν τώρα και 15 χρόνια. Αλλά αυτός ο νόθος, αυτός ο νόθος δικομματισμός θα αποτύχει οικτρά σε αυτά τα παρασκηνιακά παιχνίδια. Ξέρετε, βολεύονται ο ένας με τον άλλο. Ο ένας λέει «μην ψηφίσετε ΠΑΣΟΚ, θα πάει με το ΣΥΡΙΖΑ». Ο άλλος λέει «μην ψηφίσετε ΠΑΣΟΚ, θα πάει με τη Νέα Δημοκρατία». 


Εμείς στέλνουμε μήνυμα σήμερα εδώ από την Αθήνα: ψηφίστε ΠΑΣΟΚ για να πάνε και οι 2 σπίτι τους. Έχω όμως ένα βαθύ χρέος. Έχουμε χρέος για νέο πολιτικό ήθος, για νέο πολιτικό παράδειγμα, για νέο μοντέλο διακυβέρνησης, για νέα πρότυπα ηγεσίας, για νέα πρότυπα δημόσιας διοίκησης. Σκεφτείτε λοιπόν ποιοι είναι οι αξιόπιστοι για να υπηρετήσουν αυτά τα νέα πρότυπα; Αυτοί που υπηρέτησαν την κυβέρνηση Καραμανλή, αριστερά και δεξιά; Αυτοί που δεν έβγαλαν μία ανακοίνωση για τον δικαιωμένο κ. Γεωργίου μετά την απόφαση του Ευρωπαϊκού Δικαστηρίου Ανθρωπίνων Δικαιωμάτων; Αυτοί που συγκυβέρνησαν με τον Καμμένο; Αυτοί που έφτιαξαν ένα παρακράτος υποκλοπών; Ο κ. Μητσοτάκης, ο ανιψιός του με την ΕΥΠ; Αυτοί που χτυπούν μαζί τις ανεξάρτητες αρχές που δημιούργησε το ΠΑΣΟΚ; 


Ποιους θα εμπιστευτεί ο ελληνικός λαός; Αυτούς που έφτασαν να λένε ότι είμαστε ικανοί πρώην υπουργοί του ΣΥΡΙΖΑ; Οι υποψήφιοι βουλευτές του; Να συγκυβερνήσουμε και με τον Βελόπουλο για να κατακτήσουμε την καρέκλα; Ή ο κύριος Μητσοτάκης που λέει «Ελάτε Κεντρώοι να με στηρίξετε», αλλά συγκυβερνά με το λαϊκό ορθόδοξο συναγερμό χέρι-χέρι με τον Καρατζαφέρη και τα παιδιά του. 


Πώς μπορείτε; Πώς μπορείτε Ελληνίδες και Έλληνες να εμπιστευθείτε τον αρχηγό των Πάτσηδων που αγόραζαν δισεκατομμύρια δάνεια, εκατομμύρια δάνεια δικά σας για να κερδοσκοπήσουν με τους κόπους, με τις θυσίες σας; 


Πώς μπορείτε να τους εμπιστευτείτε; Εξέθεσαν διεθνώς τη χώρα μας και οι 2. Ο ένας με τις υποκλοπές, ο άλλος με τα δημοψηφίσματα έχουν κάνει τη χώρα να είναι αρνητικό θέμα σε πολλά μέσα μαζικής ενημέρωσης σε όλο τον κόσμο. 


Εμείς δεν παίρνουμε μεζούρα μεταξύ τους, εμείς είμαστε στην απέναντι όχθη των αυταρχικών αυτών επιλογών, των αυταρχικών αυτών πρακτικών που υπονομεύουν το μέλλον της Ελλάδος, που εκθέτουν τον ελληνικό λαό. Γιατί είμαστε η παράταξη των αρχών, των αξιών. Για αυτό είμαστε απέναντι γιατί εμείς ποτέ δεν παίξαμε με τη δημοκρατία. Ποτέ δεν παίξαμε το κράτος δικαίου, ποτέ δεν παίξαμε με τους θεσμούς, ποτέ δεν εργαλειοποίησαμε τη δικαιοσύνη. 


Θέλω λοιπόν τώρα ελληνικέ λαέ να φανταστείς: Αν ο δικός μου στενότερος συνεργάτης έκανε ένα παρακράτος υποκλοπών και εγώ το συγκάλυπτα, θα υπήρχα σήμερα στο πολιτικό σύστημα; Γιατί λοιπόν υπάρχει ο κύριος Μητσοτάκης; Αν εμένα ο στενότερος του συνεργάτης μοίραζε άδειες καναλιών σε φιλικά προσκείμενους ολιγάρχες, τον καταδίκαζε η ελληνική δικαιοσύνη και τον είχα δίπλα μου, θα υπήρχα σήμερα σε κανένα κανονικό ευρωπαϊκό πολιτικό σύστημα; Για αυτό τι λέω; Αν θέλουμε την Ελλάδα κανονικό ευρωπαϊκό κράτος πρέπει να πάνε στα σπίτια τους και τα 2 αυτά συστήματα εξουσίας, γιατί υπονομεύουν κάθε προοπτική, κάθε δικαιοσύνη στην Ελλάδα. Υπονομεύουν ευθέως το μέλλον του ελληνικού λαού.
 

Φίλες και φίλοι, 21 Μαίου κάθε ψήφος σας είναι ανάχωμα στον αυταρχισμό και στην παρακμή τους. Κάθε ψήφος στο ΠΑΣΟΚ είναι ψήφος για την Ελλάδα του μέλλοντος. Κάθε ψήφος στο ΠΑΣΟΚ είναι ψήφος για την Ελλάδα της αξιοπρέπειας. Κάθε ψήφος στο ΠΑΣΟΚ είναι ψήφος για την Ελλάδα των ίσων ευκαιριών. Κάθε ψήφος στο ΠΑΣΟΚ είναι ψήφος κοινωνικής δικαιοσύνης και εθνικής αξιοπρέπειας. Γι αυτό ζητώ 21 Μαϊου  από κάθε δημοκράτη, από κάθε προοδευτικό Έλληνα γυρίστε την πλάτη και ελάτε μαζί να αγκαλιάσουμε τις αγωνίες σας, να φτιάξουμε μια κανονική χώρα για σας και τα παιδιά σας. Περιφρονήστε τους. 21 Μαϊου, χαμένη ψήφος δεν είναι η ψήφος στο ΠΑΣΟΚ. Χαμένη ψήφος είναι 21 Μαϊου σε αυτούς που 8,5 χρόνια κάνουν ό,τι μπορούν, όχι για εσάς, αλλά για αυτούς και την καρέκλα. Χαμένη ψήφος δεν είναι στο ΠΑΣΟΚ. Είναι σε αυτούς που περιφρονούν τα πραγματικά σας προβλήματα, που περιφρονούν την καθημερινότητά σας. Κάθε ψήφος στο ΠΑΣΟΚ είναι ψήφος για τις γενναίες αλλαγές που χρειάζεται η πατρίδα μας. Κάθε ψήφος στο ΠΑΣΟΚ είναι σταθερότητα. Κάθε ψήφος στο ΠΑΣΟΚ είναι ελπίδα. Κάθε ψήφος στο ΠΑΣΟΚ είναι αξιοπρέπεια. Για αυτό, σηκώστε περήφανα τη σημαία του ΠΑΣΟΚ, τη σημαία της δημοκρατικής παράταξης. Αυτή η πράσινη σημαία που έδινε ελπίδα, αυτή την πράσινη σημαία που σήκωσαν εκατομμύρια Έλληνες μη προνομιούχων. Σηκώστε την ξανά για να οικοδομήσουμε μαζί την Ελλάδα του μέλλοντος, την κανονική Ελλάδα, την Ευρωπαϊκή Ελλάδα, την Ελλάδα που θα είναι πραγματικά στήριγμα στη μεσαία τάξη και σε κάθε Ελληνίδα και Έλληνα μη προνομιούχο. Μας έμειναν μόνο λίγες ημέρες. Σας ζητώ λοιπόν ως τελευταία χάρη εδώ από την Αθήνα, σε αυτήν τη μεγαλειώδη συγκέντρωση: πάρτε τον αγώνα, την αγωνία, την ελπίδα στα δικά σας τα χέρια. Σε κάθε χωριό, σε κάθε πόλη, μαζί, ενωμένοι, δυνατοί, αναγεννάμε το λαογέννητο κίνημα του Ανδρέα Παπανδρέου. Το κίνημά μας, το ΠΑΣΟΚ. Όλοι μαζί αγωνιστείτε. Και είμαι σίγουρος, 21 Μαΐου ανατέλλει μια νέα ημέρα, μια νέα σελίδα στο βιβλίο της σύγχρονης πολιτικής ιστορίας. Το ΠΑΣΟΚ ξανάρθε ως πρωταγωνιστής και όλοι εσείς το αποδεικνύετε με τη σημερινή αυτή «λαοθάλασσα», με αυτή τη μεγαλειώδη συγκέντρωση. Σας ευχαριστώ για την αγάπη σας από τα βάθη της καρδιάς μου, και δεσμεύομαι, δεν θα απογοητεύσουμε ποτέ κανένα Έλληνα, κανένα προοδευτικό δημοκράτη. Εδώ είναι το γνήσιο σπίτι της προόδου. Εδώ είναι το γνήσιο σπίτι της Δημοκρατίας. Εδώ είναι η ελπίδα, εδώ είναι η προοπτική. Καλή δύναμη και καλό μας αγώνα. 21 Μαΐου. Δεν θα ξεχάσουμε ποτέ την ημερομηνία της νίκης. Δώστε αγώνα, αγώνα, αγώνα και το ΠΑΣΟΚ θα είναι ο νικητής των εθνικών εκλογών. Σας ευχαριστώ, σας ευχαριστώ από τα βάθη της καρδιάς μου για αυτή τη συγκινητική παρουσία εδώ στην Αθήνα. Να ‘στε καλά. Πόσες Ελληνίδες και πόσοι Έλληνες δεν συγκινούνται με αυτό το τραγούδι και με αυτήν τη σημαία! Για αυτό έχουμε χρέος να τους κάνουμε να ξαναπούν «ΠΑΣΟΚ, ωραία χρόνια». 21 Μαΐου, συγκρουόμαστε με τα κατεστημένα συμφέροντα και κάνουμε την αγάπη για αυτό το κίνημα ελπίδα. Συγκρουόμαστε με ό,τι κρατάει την Ελλάδα δεμένη πίσω στο παρελθόν. Συγκρουόμαστε με τη διχόνοια, με τις ψηφιακές συμμορίες που δηλητηριάζουν τους νέους ανθρώπους στο διαδίκτυο. Συγκρουόμαστε με ό,τι υπηρετεί το σύστημα, το καθεστώς του αυταρχισμού του κ. Μητσοτάκη. Γιατί εδώ είναι ο πραγματικός αντίπαλος της Νέας Δημοκρατίας. Στον ΣΥΡΙΖΑ είναι ο «χρυσός» χορηγός. Για αυτό, λοιπόν, αγώνα, αγώνα, αγώνα. 21 Μαΐου η αναγέννηση του ΠΑΣΟΚ θα σημάνει την αναγέννηση της πατρίδας. Να είστε καλά. Σας ευχαριστώ, να ‘στε καλά. Είμαι σίγουρος για τη νίκη. Είμαι σίγουρος ότι το ελπιδοφόρο μήνυμα που στέλνει ο δημοκρατικός λαός της Αθήνας, σήμερα, δονεί σε όλη τη χώρα και συγκινεί. Σήμερα, οι δημοκράτες αγκαλιαστείτε. Μαζί θα νικήσουμε. Να ‘στε καλά.
 

Θέλω να σκεφτείτε ποιοι είναι απέναντί μας. Απέναντί μας είναι αυτοί που έφτασαν να εργαλειοποιήσουν ακόμη και τον νεοναζισμό της Χρυσής Αυγής.  Οι μεν δήθεν αριστεροί να μην ψηφίζουν να εμποδίσει η Δημοκρατία μας τους φονιάδες του Φύσσα να πάρει μέρος στις εκλογές. Και ο δε κ. Μητσοτάκης να μετράει δημοσκοπικά το κόμμα των νεοναζί για να δει πώς θα πράξει.


Μόνο αυτή η παράταξη αξιακά, δημοκρατικά, μπήκε ιστορικά απέναντι στο φαινόμενο του νεοναζισμού στην πατρίδα μας. 
 

Και όσον αφορά στους νεογενίτσαρους της Νέας Δημοκρατίας, που είχαν το θράσος να πουν ότι οι γερμανικές αποζημιώσεις ανήκουν στο παρελθόν: ΟΧΙ κύριοι. Έχει μνήμη ο ελληνικός λαός και τιμά αυτούς που θυσιάστηκαν για την πατρίδα μας.


Αυτό είναι το δημοκρατικό, πατριωτικό κίνημα που εγγυάται και την κοινωνική δικαιοσύνη και την εθνική αξιοπρέπεια απέναντι στα άκρα του πολιτικού συστήματος. Εμείς δεν παίζουμε με τα άκρα. Εμείς είμαστε απέναντι από όσους υπονομεύουν τους θεσμούς, τη Δημοκρατία, το δημόσιο συμφέρον.
 

Για αυτό, αγώνα ξανά. 21 Μαΐου είμαστε νικητές όλοι μαζί. Όλοι μαζί. 


