Φίλες και φίλοι, σας ευχαριστώ πάρα πολύ για τη θερμή σας υποδοχή που είναι ένα ακόμα μήνυμα νίκης και αναγέννησης της δημοκρατικής παράταξης. Και εδώ από τον θεσσαλικό κάμπο, εδώ που η αγροτιά έμαθε την αξιοπρέπεια από το ΠΑΣΟΚ του Ανδρέα Παπανδρέου, γιατί το αίμα νερό δεν γίνεται. Φίλες και φίλοι, σε κάθε σταθμό αυτής της νέας πορείας βλέπω πρόσωπα που χαμογελούν, που ελπίζουν, που πιστεύουν. Που πιστεύουν στη νέα αλλαγή, τη νέα αλλαγή της ελπίδας και της αξιοπρέπειας. Δυστυχώς όμως κάποιοι μένουν αμετανόητοι. Η Ελλάδα πέρασε 10 δύσκολα χρόνια. Αγρότες, μικρομεσαίες επιχειρήσεις, νέα γενιά στιβασμένη στα αεροπλάνα για να φύγει στο εξωτερικό, αλλά κάποιοι συνεχίζουν το λαϊκισμό, τον ελιτισμό και τις αδιέξοδες συγκρούσεις. Κάθε μέρα και μια έκπληξη. Σήμερα είχε τη σειρά του ο κύριος Μητσοτάκης. Βλέπει τη νέα γενιά να του γυρνά την πλάτη και τι κάνει; Μιλά για πολιτικές για το δημόσιο συμφέρον, για νέες θέσεις εργασίας, για νέες ελπίδες; Ένα pass εφάπαξ των 150€. Καλώ λοιπόν την ελληνική Νεολαία να γυρίσει την πλάτη στην περιφρόνηση και στην απαξίωση του κυρίου Μητσοτάκη. Εμείς με την ισχυρή δημόσια παιδεία, με την ισχυρή δημόσια υγεία, με την κοινωνική στέγη, με τις καλές θέσεις εργασίας, καλούμε τη νέα γενιά στο πολιτικό pass της αξιοπρέπειας και της ελπίδας. Αυτό είναι το ΠΑΣΟΚ. Αυτό είναι η δημοκρατική παράταξη. Φίλες και φίλοι, ο ΣΥΡΙΖΑ σήμερα θυμήθηκε τον κύριο Βαρουφάκη. Και ακούσαμε ότι υπήρχε μια συζήτηση στο πρόγραμμά του για να προτείνουν παράλληλα τοπικά νομίσματα. Μάλλον δεν πήραν το μάθημά του 2015, με τις κλειστές τράπεζες με τις δήθεν Σεισάχθειες, με το κανένα σπίτι στα χέρια τραπεζίτη, που έφεραν τους ηλεκτρονικούς πλειστηριασμούς και εκατοντάδες χιλιάδες δάνεια στα κοράκια των funds. Αυτός είναι ο λαϊκισμός του ΣΥΡΙΖΑ και έρχονται όλα αυτά. Όταν έχουν πωληθεί τα δάνεια συνεταιρισμων μικρομεσαιων ιδιωτών στους εκβιαστές και στα κοράκια των funds να μιλάνε σήμερα για τοπικά νομίσματα. Ξέρετε τελικά; Και σήμερα αποδεικνύεται περίτρανα ότι ο μόνος λόγος που δεν έχει πέσει ακόμη ο κύριος Μητσοτάκης είναι ότι παραμένει αξιωματική αντιπολίτευση o κύριος Τσίπρας. Για αυτό λοιπόν, υπάρχει τρίτη λύση, λύση δημοκρατίας, σεβασμού των ανθρωπίνων δικαιωμάτων, της διάκρισης των εξουσιών, της βιώσιμης ανάπτυξης. Και είναι η λύση του ΠΑΣΟΚ.


Φίλες και φίλοι, πρέπει να είμαστε ειλικρινείς και ρεαλιστές. Κάθε μέρα ακούω τους πολιτικούς μας αντιπάλους. Λέει η Νέα Δημοκρατία, το ΠΑΣΟΚ; Μα το ΠΑΣΟΚ είναι πιο κοντά στο ΣΥΡΙΖΑ. Το 'πε και σήμερα ο Μητσοτάκης, γιατί να ψηφίσετε ΠΑΣΟΚ είναι πιο κοντά στον ΣΥΡΙΖΑ. Τα ίδια λέει και ο κύριος Τσίπρας, και ο κύριος Τσίπρας λέει, γιατί να ψηφίσετε ΠΑΣΟΚ; Είναι πιο κοντά στη Νέα Δημοκρατία. Το ΠΑΣΟΚ είναι κοντά στον ελληνικό λαό και αγκαλιάζει τις πραγματικές του αγωνίες. Αλλά ποιες είναι οι αγωνίες; Το ΠΑΣΟΚ είναι εδώ ενωμένο, δυνατό, ανανεωμένο και 21 Μαϊου ζητά καθαρή εντολή νίκης και εδώ από τη Θεσσαλία. Ποια είναι όμως η αγωνία του κυρίου Τσίπρα και του κυρίου Μητσοτάκη που ενώ λέει θέλουν να συνεργαστούμε και οι 2 μας βλέπουν ότι βρισκόμαστε στην απέναντι όχθη; Η αγωνία τους δεν είναι πολιτική. Είναι προσωπική, είναι η αγωνία της καρέκλας, μακριά από την πραγματική αγωνία κάθε ελληνικού νοικοκυριού. Γι αυτό εμείς λέμε του λαού. Τι είναι η αλλαγή για την οποία πολλοί τσακώνονται τις τελευταίες ημέρες; Είναι μόνο μια λέξη; Είναι ένα σύνθημα χαραγμένο στο DNA της δημοκρατικής παράταξης; Τόσο απλά νομίζει ο κύριος Τσίπρας ότι είναι τα πράγματα; Η αλλαγή είναι χαραγμένη στο λαϊκό υποσυνείδητο του λαού μας, γιατί είναι γεμάτοι εικόνες και εμπειρίες, την εμπειρία του εθνικού συστήματος υγείας του Γιώργου Γεννηματά και του Παρασκευά Αυγερινού, τα δημόσια σχολεία και τα δημόσια πανεπιστήμια που κάνουν τα παιδιά των αγροτών και των κτηνοτρόφων γιατρούς, μηχανικούς, δικηγόρους, που οικοδόμησαν το μέλλον τους με αξιοπρέπεια. Τι είναι η αλλαγή; Τα μεγάλα έργα; Οι οδικοί άξονες, τα αεροδρόμια, τα μετρό. Τι είναι η αλλαγή; Ο σεβασμός στον άνθρωπο, η άρση των μεγάλων διακρίσεων του μετεμφυλιακού κράτους, όπου οι Έλληνες ενώθηκαν τη δεκαετία του '80 χωρίς κομματικές ταυτότητες, χωρίς περιορισμούς και αποκλεισμούς; Αυτό ήταν το ΠΑΣΟΚ. Αυτό είναι το περιεχόμενο της πραγματικής αλλαγής. Άρα ο κύριος Τσίπρας πρέπει να καταλάβει ότι δεν φτάνουν τα συνθήματα. Το έργο, η ιστορία, η κοινωνική ρίζα είναι αυτή που κάνει να διαφέρουν το ΠΑΣΟΚ, η δημοκρατική παράταξη, από τη δική του παράταξη. Και επειδή μας είπε τις τελευταίες ημέρες ότι τι τον θέλουμε τον Ανδρέα Παπανδρέου; Ο Παπανδρέου ανήκει στην ιστορία του ελληνικού λαού, ανήκει στην πρόοδο, ανήκει στις μεγάλες αλλαγές που ο ίδιος υπηρέτησε πάνω από όλα. Ανήκει στους αγώνες της κοινωνικής δικαιοσύνης και της εθνικής αξιοπρέπειας. Όμως, υπάρχει ένα ερώτημα: σε αυτούς τους αγώνες, ο Ανδρέας Παπανδρέου και οι μετέπειτα ηγεσίες είχαν συμπαραστάτη το κόμμα του κυρίου Τσίπρα ή τη Δεξιά; Πότε στήριξαν το ΠΑΣΟΚ τα 2 αυτά κόμματα; Όταν κάναμε το ΑΣΕΠ; Όταν κάναμε τη Διαύγεια, όταν κάναμε τον Καποδίστρια και τον Καλλικράτη για να υπάρχει αυτοδιοίκηση και περιφερειακή ανάπτυξη; Ποια μεγάλη μεταρρύθμιση στήριξε η δεξιά και ο ΣΥΡΙΖΑ; Εδώ έφτασε στο σημείο να χρεοκοπεί η Ελλάδα από τον κύριο Καραμανλή και να κάνουμε προστασία στην πρώτη κατοικία και να μην ψηφίζουν ούτε την προστασία της πρώτης κατοικίας, γιατί φορούσαν τα κομματικά τους γυαλιά και δεν έβλεπαν το συμφέρον του δανειολήπτη. 


Είναι όμως μόνο αυτά; Μας λένε λέει ότι φοβούνται. Να τα βρούμε, λέει ότι θα τα βρούμε με τη Νέα Δημοκρατία. Τα ψηφοδέλτια μας, κύριε Τσίπρα, είναι γεμάτα κεντροαριστερούς, προοδευτικούς δημοκράτες. Εσείς τα βρήκατε με τη Νέα Δημοκρατία πριν τις εκλογές της 21ης Μαίου, με τους Καμμένους, με τον κύριο Αντώναρο και με όλους αυτούς οι οποίοι έχουν ταυτιστεί με την παρακμή της χώρας και την ακροδεξιά. 


Φίλες και φίλοι, εδώ από τη Θεσσαλία δεν μπορώ να μην αναφερθώ στην τραγωδία των Τεμπών. Σε μια τραγωδία που είναι χαραγμένη στην καρδιά του ελληνικού λαού. 57 άνθρωποι έχασαν με βίαιο και ξαφνικό τρόπο τη ζωή τους. Γιατί το κράτος μας δεν είναι ένα κανονικό ευρωπαϊκό κράτος που προστατεύει τον πολίτη, που έχει μεταφορές με ασφάλεια, διαφάνεια στους οργανισμούς και αξιοκρατία. Είναι ένα κράτος που μετά την τραγωδία, αντί να ακούσουμε ένα συγγνώμη και η δικαιοσύνη να κάνει τη δουλειά της, να μάθουμε πώς αυτός ο επίμαχος σταθμάρχης βρέθηκε σε αυτή τη θέση και ακούγαμε τον κύριο Γεωργιάδη και τον κύριο Βορίδη να μας λένε ότι είναι νόμιμη η μετάταξη του επίμαχου σταθμάρχη και βγαίνει πριν μία εβδομάδα η Επιτροπή που διόρισε ο ίδιος ο Μητσοτάκης, η τριμελής Επιτροπή και λέει, ήταν παράνομη η μετάταξη του σταθμάρχη, διότι είχε περάσει το ηλικιακό όριο. Ακούσατε κάποιος συγγνώμη από τον Γεωργιάδη και τον Βορίδη; Γιατί ο ΣΥΡΙΖΑ σταμάτησε να μιλάει για την τραγωδία των Τεμπών; Γιατί πολύ απλά 21 Οκτωβρίου του 2021, στο συρτάρι του κυρίου Καραμανλή υπήρχε ένα πόρισμα από την αρχή διαφάνειας που καταθέσαμε στη Βουλή κατά την επίμαχη διαδικασία. Τι έλεγε το πόρισμα αυτό; Ότι από το 2014, 9 χρόνια, συγκεκριμένα πρόσωπα στο Υπουργείο και στον ΟΣΕ δεν επέτρεψαν να υπάρξει τηλεδιοίκηση όταν έλεγε η Σύμβαση ότι σε 2 χρόνια έπρεπε να ολοκληρωθεί και μάλιστα όταν και τα 55 εκατομμύρια ευρώ του έργου ήταν όλα ευρωπαϊκά χρήματα και ούτε 1€ φόρος του ελληνικού λαού. Τι έκανε λοιπόν η δικαιοσύνη; Δεν πήρε ποτέ το πόρισμα στα χέρια της και όταν ρωτήσαμε τον κύριο Καραμανλή γιατί δεν είχε πάρει η δικαιοσύνη το πόρισμα στα χέρια της, μας απάντησε με θράσος ότι ούτε ο ίδιος ήξερε την ύπαρξη του πορίσματος που κατέθεσε στο Υπουργείο του η αρχή διαφάνειας. Ε, αυτή την Ελλάδα πρέπει να αλλάξουμε, την Ελλάδα του πελατειακού κράτους και της εκτεταμένης διαφθοράς και της περιφρόνησης του δημόσιου συμφέροντος. 


Φίλες και φίλοι, γιατί τους λέω αμετανόητους; Διότι έχουμε οργανισμούς, νοσοκομεία που για πολλές δεκαετίες, αν εξαιρέσεις μια μικρή περίοδο της δικής μας διακυβέρνησης το 2010 με το open gov, μόλις περάσουν οι εκλογές, αποτυχόντες πολιτευτάδες, παλιοί βουλευτές, κολλητοί του Μαξίμου καταλαμβάνουν θέσεις διοικητών, οργανισμών και νοσοκομείων. 


Τι λέω λοιπόν και εδώ από τη Λάρισα, αλλά δεν τους ακούω να απαντούν δημοσίως; Ελπίζω να απαντήσουν στο debate. Δεσμεύομαι, αν είμαστε κυβέρνηση, ότι σε 2 μήνες δεν θα ξαναδείτε κομματικά παιδιά, αλλά θα γίνει ανοιχτός διεθνής διαγωνισμός με υψηλά οικονομικά κίνητρα για να έρθουν οι καλύτεροι Έλληνες να υπηρετήσουν τα νοσοκομεία μας και τους δημόσιους οργανισμούς. Δεν μπορεί να διαχειρίζεσαι εκατομμύρια ευρώ και να παίρνεις 1700€. Δεν μπορεί να διαχειρίζεσαι εκατομμύρια ευρώ και να είσαι ο κολλητός του ανιψιού του Μητσοτάκη ή ο κολλητός του κυρίου Παππά. Πρέπει να κάνουμε μια κανονική ευρωπαϊκή χώρα και αυτό είναι το όραμα του ΠΑΣΟΚ, το όραμα της δημοκρατικής παράταξης. Ένα κράτος, όχι λάφυρο στα χέρια του εκάστοτε πρωθυπουργού, αλλά ένα κράτος εγγυητή του δημόσιου συμφέροντος που σέβεται τους φόρους του ελληνικού λαού. 


Φίλες και φίλοι, δεν μπορώ να μην πω ότι ήταν αδιανόητο στο Ταμείο Ανάκαμψης να μην υπάρχουν έργα για ισχυρές σιδηροδρομικές γραμμές, όταν το μόνο πράσινο μέσο στην Ευρώπη που βοηθά την πράσινη μετάβαση χαμηλού κόστους ενέργειας είναι το τρένο και αντί να δώσουμε δισεκατομμύρια για να κάνουμε εκτεταμένο δίκτυο σιδηροδρομικό, να μην μπορούμε να διασφαλίσουμε τα στοιχειώδη για τους Έλληνες πολίτες. Γι αυτό λοιπόν, δεσμεύομαι ότι θα τα εξετάσουμε όλα. Και πάνω από όλα την απαράδεκτη ιδιωτικοποίηση που ο κύριος Τσίπρας την έλεγε ξεπούλημα στα 300€ και πούλησε 45 εκατομμύρια ευρώ με θράσος την ΤΡΑΙΝΟΣΕ. Και βέβαια έδωσε και προίκα 250 εκατομμύρια για τις άγονες γραμμές. Πρέπει να αξιολογήσουμε. Ήταν σωστή αυτή η ιδιωτικοποίηση; Εμείς προτείνουμε νέο στρατηγικό επενδυτή και εκ νέου μετά αποκρατικοποίηση, αλλά σε εταιρείες που έχουν εμπειρία και όχι τις εταιρείες που ακόμη και στην Ιταλία δεν μπορούν να υπηρετήσουν το λαό με καλύτερες υπηρεσίες. 


Φίλες και φίλοι, δεν μπορώ εδώ από το θεσσαλικό κάμπο να μη μιλήσω για τα αγροτικά θέματα, την παραγωγή, την εξωστρέφεια, την αξιοπρέπεια του αγρότη, διότι στόχος μας είναι όχι μόνο εσείς αλλά και τα παιδιά σας και τα εγγόνια σας να μείνουν στο θεσσαλικό κάμπο, να καλλιεργήσουν τη γη, να έχουμε εξαγωγές, να αυξηθεί ο πληθυσμός μας όταν το δημογραφικό είναι από τα μεγαλύτερα εθνικά προβλήματα της χώρας. Γι αυτό λοιπόν εμείς λέμε όπως έλεγε και ο ιδρυτής μας, ο Ανδρέας Παπανδρέου, ότι ο αγροτικός κόσμος είναι η ραχοκοκαλιά της δημοκρατικής παράταξης. Χρόνια τώρα μειώνεται ο αγροτικός πληθυσμός. Την τελευταία δεκαετία μειώθηκαν περίπου κατά 260.000 οι αγρότες μας και οι καλλιεργούμενες εκτάσεις κατά 6,5 εκατομμύρια στρέμματα. Χάθηκε αγροτικό εισόδημα 1,3 δισεκατομμύρια. Το 70% των αγροτών μας έχει οφειλές στα δημόσια ταμεία, στον ΕΦΚΑ και στις τράπεζες. Δεκάδες χιλιάδες αγρότες και 727 συνεταιρισμοί μεταφέρουν τα κόκκινα δάνεια από την εποχή της Αγροτικής Τράπεζας και πολλοί σήμερα είναι εκβιαζόμενοι από τα funds. Η απειλή για κατασχέσεις είναι πιο ισχυρή από ποτέ, με κίνδυνο εθνικό κίνδυνο τον αφελληνισμό της ελληνικής οικονομίας. Το κόστος παραγωγής μόνο αυτό τον ενάμιση χρόνο αυξήθηκε κατά 22,4%, αυξήσεις στο ρεύμα, στο πετρέλαιο, στις ζωοτροφές τα λιπάσματα. Τι έκανε η κυβέρνηση της Νέας Δημοκρατίας να αντιμετωπίσει την υπονόμευση της ανταγωνιστικότητας της παραγωγικής μας βάσης; Μόνο εφήμερα επιδόματα. Παράλληλα, η εφαρμογή της νέας ΚΑΠ και των προγραμμάτων της καθυστερεί σημαντικά, με αποτέλεσμα χιλιάδες αγρότες να μην γνωρίζουν τι θα συμβεί με τις αιτήσεις τους, πότε θα επιδοθούν οι επενδύσεις τους. Φτάσαμε πλέον Μάιο και ακόμα και τώρα το πληροφοριακό σύστημα του ΟΠΕΚΕΠΕ παραμένει εκτός λειτουργίας. Αυτό είναι το επιτελικό κράτος της Νέας Δημοκρατίας που δήθεν η ψηφιακή μετάβαση στον τρόπο εφαρμογής της νέας ΚΑΠ θα προκαλούσε λύσεις αλλά προκάλεσε νέο χάος. Πότε θα διαμορφωθεί η διαμόρφωση του θεσμικού πλαισίου, που είναι η βασική προϋπόθεση για την εφαρμογή της νέας ΚΑΠ. Λόγω των καθυστερήσεων, οι αγρότες και οι κτηνοτρόφοι μας κινδυνεύουν να χάσουν το 50% της βασικής τους ενίσχυσης και η χώρα να αναγκαστεί να πληρώσει νέα πρόστιμα στην Ευρωπαϊκή Ένωση. Ποιες είναι οι προϋποθέσεις εφαρμογής των οικολογικών σχημάτων; Πότε θα πραγματοποιηθεί ο έλεγχος των γεωργικών εκμεταλλεύσεων; Τελικά, οι κύριοι της Νέας Δημοκρατίας ας αποφασίσουν και να σταματήσει η κοροϊδία. Οι καθυστερήσεις οφείλονται στην ανικανότητα ή μήπως είναι προσπάθεια να αποκρύψουν την πραγματική μείωση των επιδοτήσεων του Έλληνα αγρότη; Και βέβαια, το άλλο μεγάλο ζήτημα είναι οι εργάτες γης. Που η απραγία της Νέας Δημοκρατίας στέρησε και φέτος πολύτιμα χέρια, με αποτέλεσμα σε όλη την Ελλάδα να σαπίζουν οι καρποί στα δέντρα. 


Φίλες και φίλοι, απέναντι σε αυτή τη δύσκολη πραγματικότητα, το ΠΑΣΟΚ και εγώ προσωπικά εδώ από το θεσσαλικό κάμπο με συγκεκριμένες δεσμεύσεις, δεσμεύσεις που θα κάνουν τον αγρότη να πέσει το κόστος παραγωγής και να παραμείνει όρθιος και ανταγωνιστικός τα επόμενα χρόνια. Ξεκινάμε άμεσα τις παρεμβάσεις, μέτρα μείωσης του κόστους παραγωγής, ειδικά στα αγροτικά εφόδια και μηδενισμό του ειδικού φόρου κατανάλωσης στο αγροτικό πετρέλαιο για όλη την περίοδο της κρίσης, στήριξη των ενεργειακών κοινοτήτων μεταξύ αγροτών, κτηνοτρόφων, συνεταιρισμών και βέβαια μικρών δήμων. Δεν μπορεί η πράσινη μετάβαση να γίνεται με μεγάλα φαραωνικά πάρκα των 5 μεγάλων ολιγαρχών της χώρας. Αυτό δεν είναι εκδημοκρατισμός στην παραγωγή ενέργειας. Αυτό είναι μια χώρα που οι πλούσιοι θα γίνονται πλουσιότεροι και οι αγρότες φτωχότεροι. Για αυτό, το ΠΑΣΟΚ λέει κατά προτεραιότητα μικρά πάρκα σε αγρότες, κτηνοτρόφους και συνεταιρισμούς για να έχετε σταθερό κόστος ενέργειας και παραγωγής τα επόμενα 15 χρόνια. Επίσης, καθιέρωση ακατάσχετου και αφορολόγητου των επιδοτήσεων, των αποζημιώσεων και των ενισχύσεων των αγροτών. Επικαιροποίηση του κανονισμού ασφάλισης του ΕΛΓΑ, με επέκταση και κάλυψη των καταστροφών σε ζωικό και φυτικό κεφάλαιο που οφείλονται στην κλιματική αλλαγή. Είναι αδιανόητο. Ο κύριος Τσίπρας ανακάλυψε την κλιματική αλλαγή στο Μάτι. Εμείς μιλάμε τώρα και 15 χρόνια για την πράσινη ανάπτυξη, όταν οι κύριοι της Νέας Δημοκρατίας έλεγαν πράσινα άλογα και τώρα δεν αποζημιώνουν τους αγρότες για τα ακραία φαινόμενα κλιματικής αλλαγής που γνωρίζουν πάρα πολύ καλά ότι θα αυξηθούν τα επόμενα χρόνια. Η όλη διαδικασία για τα προγράμματα της νέας ΚΑΠ έχουμε χρέος να ολοκληρώνεται εντός ενός έτους. Καταργούμε την πολιτική του επιλαχόντα δικαιούχου μέσα από σωστό προγραμματισμό των πόρων και όχι με σπατάλη στα επιδόματα. Χρειάζεται όμως και ένα εθνικό στρατηγικό σχέδιο για τη νέα αγροδιατροφή και παραγωγή, που περιλαμβάνει την αύξηση των ποσών από το Ταμείο Ανάκαμψης στον πράσινο και ψηφιακό μετασχηματισμό της παραγωγής και τη μείωση του περιβαντολογικού αποτυπώματος. Την ενίσχυση των βιολογικών καλλιεργειών και εκτροφών, την ενίσχυση της ανταγωνιστικότητας και εξωστρέφειας των εθνικών μας προϊόντων και προστασία και προώθηση των προϊόντων ΠΟΠ και της τυποποίησης. Και βέβαια, το όραμα για τη διασύνδεση του αγροτικού τομέα της κτηνοτροφίας και της μεταποίησης με τον τουρισμό. 


Εμείς δεν θέλουμε την Ελλάδα ένα τεράστιο ξενοδοχείο. Εμείς θέλουμε οι ταξιδιώτες που έρχονται στην Ελλάδα να γεύονται τα προΐόντα του Made in Greece. Της αγροδιατροφής, της μεταποίησης, το καλό κρασί, το καλό λάδι, τα καλά μεταποιημένα κτηνοτροφικά μας προϊόντα. 


Φίλες και φίλοι, έχουμε χρέος την χωροθέτηση σε κάθε περιφέρεια με επιδότηση των υποδομών ενός τουλάχιστον αγροτικού πάρκου και τη δημιουργία αντίστοιχου φορέα εξαγωγών με τη συμμετοχή συνεταιρισμών, επιχειρήσεων και δικτύων. Πρέπει να ενισχύσουμε τα συνεργατικά σχήματα που μπορούν να εξασφαλίσουν καλύτερη χρηματοδότηση, καλύτερη προμήθεια εφοδίων, συνεργασίες με ερευνητικά κέντρα και προώθηση ποιοτικών προϊόντων στις διεθνείς αγορές. Η γεωργία χρειάζεται να βασιστεί στη γνώση της σύγχρονης εποχής με εκπαίδευση των αγροτών και συμβουλευτικές υπηρεσίες, εφαρμογή καινοτομιών στην αγροτική παραγωγή και βέβαια, σχολές και ινστιτούτα, αγροτικές σχολές για να εκπαιδεύουν με επάρκεια δωρεάν τους Έλληνες αγρότες και τα παιδιά τους. Μείωση της φορολογίας και παραχωρήσεις δημόσιας γης και αξιοποίηση νέων δραστηριοτήτων για συλλογικά παραγωγικά σχήματα. Αυτό είναι το σχέδιο της δημοκρατικής παράταξης για να ξαναγίνουν οι αγρότες μας άνθρωποι ανταγωνιστικοί που θα παράξουν πλούτο και τα παιδιά τους θα μείνουν εδώ στο θεσσαλικό κάμπο και σε όλη την Ελλάδα. Δεν θα επιτρέψουμε τον αφελληνισμό της ελληνικής γης. Δεν θα επιτρέψουμε τα χωριά μας να μην έχουν Έλληνες, να μην έχουν κατοίκους τα επόμενα χρόνια. 


Φίλες και φίλοι, συντάξεις, κοινωνική κατοικία και κοινωνικό κράτος. Το ΠΑΣΟΚ μπορεί να τα εγγυηθεί γιατί τα εχει κάνει πράξη στο παρελθόν. Εμείς μιλάμε για ένα νέο ΕΚΑΣ. Το παλιό ΕΚΑΣ το κατήργησε ο κύριος Τσίπρας. Ένα νέο ΕΚΑΣ για 350.000 χαμηλοσυνταξιούχους. Και βέβαια, την αντιμετώπιση των αδικιών που δημιούργησαν οι νόμοι Κατρούγκαλου και Βρούτση με κατάργηση της προσωπικής διαφοράς και αυτό είναι μια δέσμευση για συντάξεις αξιοπρέπειας. 


Φίλες και φίλοι, όπως είπα και πριν, για μας το δημογραφικό είναι το μεγάλο εθνικό ζήτημα. Δεν λύνεται όμως με επιδόματα που δεν φτάνουν ούτε την πρώτη εβδομάδα του μήνα. Εμείς δίνουμε ολοκληρωμένες λύσεις ενός ισχυρού κοινωνικού κράτους. Για τα νέα ζευγάρια, προτεραιότητα είναι να πέσει το κόστος ζωής. Ποιες είναι οι ανελαστικές δαπάνες; Πρώτον, το ενοίκιο. Τα ενοίκια καλπάζουν τα τελευταία χρόνια. Εμείς λοιπόν, προτείνουμε να γίνει ό,τι συμβαίνει σε Πορτογαλία, Ισπανία, Ιταλία, Γερμανία και Αυστρία. Δηλαδή, να γίνει μια δεξαμενή κοινωνικών κατοικιών, είτε με νεόδμητα από το Ταμείο Ανάκαμψης, είτε με φορολογικά και ανακατασκευαστικά κριτήρια με μηδενικό ΕΝΦΙΑ να εντάσσονται στη δεξαμενή και να ενοικιάζονται για 15 χρόνια με πολύ χαμηλό ενοίκιο στα παιδιά σας και στα εγγόνια σας για να κάνουν οικογένειες. Αυτό είναι ένα πρόγραμμα που δεν δημιουργεί πολίτες-πελάτες, όπως το πρόγραμμα του κυρίου Μητσοτάκη, που και ελάχιστοι μπορούν να αξιοποιήσουν τα χαμηλότοκα δάνεια, αλλά είναι ένα πρόγραμμα που αξιοποιείται από 150.000 οικογένειες και παράλληλα μέσω του ανταγωνισμού ρίχνει συνολικά τα ενοίκια σε όλα τα αστικά κέντρα της χώρας. 


Φίλες και φίλοι, αν τα πίστευε αυτά ο κύριος Μητσοτάκης, μπορούσε να τα κάνει, αλλά δεν τα έκανε. Επιλεγεί πριν τις εκλογές το pass των 150€. Και θα μου πείτε γιατί δεν τα πίστευε; Αν τα πίστευε, Θα έκανε αυτό που έκανε ο Costa. 26.000 κατοικίες έβαλαν οι Πορτογάλοι νεόδμητες στο Ταμείο Ανάκαμψης, 20.000 έβαλαν οι Ισπανοί, 11.000 Ιταλοί και ο κύριος Μητσοτάκης που δίνει τα pass των 150€, 70 σπίτια στην Αθήνα και 30 στη Θεσσαλονίκη. Αυτή είναι η περιφρόνηση για τα νιάτα της πατρίδας μας. 


Και βέβαια, η Ελληνίδα μάνα. Έχουμε χρέος να διαφυλάξουμε την οικονομική και κοινωνική θέση της Ελληνίδας μάνας για αυτό δεσμεύομαι ότι κανένα παιδί τα επόμενα χρόνια δεν θα μείνει εκτός βρεφονηπιακών σταθμών σε όλη την Ελλάδα. 


Φίλες και φίλοι. Ιδιωτικό χρέος. Τα ενοίκια καλπάζουν αλλά όχι μόνο τα ενοίκια και τα χρέη. Εκατομμύρια ευρώ χρέη σε εφορίες, σε ΕΦΚΑ, σε τράπεζες. Εγώ δεν ήρθα στη Λάρισα να σας πω για Σεισάχθεια. Δεν ήρθα στη Λάρισα να σας πω ότι θα πληρώνετε δάνεια κι εφορίες. Ήρθα να μιλήσω τη γλώσσα της αλήθειας, διότι όταν πας σε ένα χαροκαμένο άνθρωπο που κινδυνεύει το σπίτι του και του λες Σεισάχθεια, έπρεπε να ντρέπεσαι μετά από 5 χρόνια και όχι να ζητάς κύριε Τσίπρα να ξαναγίνεις πρωθυπουργός. Και βέβαια, ο κύριος Μητσοτάκης κατήργησε εντελώς την προστασία της πρώτης κατοικίας που πέτυχε η κυβέρνηση του Γιώργου Παπανδρέου το 2010. Εμείς λοιπόν τι λέμε; Πρώτον. Επαναφέρουμε την προστασία της πρώτης κατοικίας με σύγχρονα αντικειμενικά οικονομικά κριτήρια, βάσει του ποσού αποπληρωμής του δανειολήπτη, ώστε κανείς να μην κινδυνεύσει από την απόφαση του Αρείου Πάγου του Γενάρη να χάσει το σπίτι του μετά τις επόμενες εκλογές. Δεν θέλουμε κανέναν Έλληνα της μεσαίας τάξης ή έναν Έλληνα αδύναμο να είναι όμηρος των τραπεζών τα επόμενα χρόνια. Ρυθμίσεις για όλους αυτούς τους ανθρώπους, ρυθμίσεις μιας δεύτερης ευκαιρίας αξιοπρέπειας. Λυτρωτικές λύσεις και όχι ομηρία και εκβιασμοί. Και βέβαια, τι θα γίνει τώρα με τα funds; Έχουν πάρει δισεκατομμύρια δάνεια. Τι θα κάνουμε; Θα αφήσουμε τους ανθρώπους σε ομηρία και εκβιασμό με διαπραγματεύσεις κάτω από το τραπέζι; Μα αυτοί ήρθαν στην Ελλάδα για ένα και μόνο λόγο. Τα πήρανε 10-15% της αξίας να τα πουλήσουν 20-25% και να πάνε να καταστρέψουν μετά άλλη κοινωνία, σε άλλη χώρα. Εμείς θα αφήσουμε την κοινωνία μας, την οικονομία μας, το αρχιπέλαγος των μικρομεσαίων επιχειρήσεων να κλείνουν η μία μετά την άλλη; Όχι. Γι αυτό προτείνουμε οι διαπραγματεύσεις μεταφοράς να γίνουν στο πλαίσιο των διαπραγματεύσεων που κάνει επίσημα το τραπεζικό σύστημα για να υπάρχει προτεραιότητα στη ρύθμιση και όχι στην εξόντωση του δανειολήπτη από τα κοράκια. Επίσης, το ελβετικό φράγκο. 80.000, ελληνικές οικογένειες είναι σε ομηρία λόγω των δανείων του ελβετικού φράγκου. Εμείς προτείνουμε το 1/3 της αύξησης του επιτοκίου να το σηκώσει ο δανειολήπτης και τα 2/3 οι τράπεζες και τέλος, εάν η Τράπεζα συνεχίσουν μετά τα δισεκατομμύρια που τους δώσαμε για κεφαλαιακή επάρκεια να έχουν τη μεγαλύτερη διαφορά πανευρωπαϊκά μεταξύ επιτοκίου στεγαστικών δανείων και επιτοκίου καταθέσεων, φορολόγηση των υπερκερδών τους για να σταματήσει η αισχροκέρδεια αυτών των μονοπωλίων εις βάρος του ελληνικού λαού. Φίλες και φίλοι, έχουμε χρέος. Το ΠΑΣΟΚ είναι εδώ ενωμένο δυνατό, όχι για να μεγαλώσει μόνο ως κόμμα, αλλά για να βρει σπίτι ο κάθε προοδευτικός δημοκράτης Έλληνας σε όλη την Ελλάδα. Εδώ είναι το γνήσιο σπίτι της ελπίδας και της προοπτικής, της κοινωνικής δικαιοσύνης και της εθνικής αξιοπρέπειας. Και βέβαια 120 δόσεις ρυθμίσεων προς ΕΦΚΑ και εφορία για όλους. Μας έλεγε η Νέα Δημοκρατία, τι το λέτε αυτό λέει; Το κάναμε πριν 15 μέρες. Ζητώ λοιπόν σήμερα και εδώ από τη Λάρισα αύριο το πρωί κάντε μια βόλτα στην αγορά και κάντε ένα γκάλοπ. Πόσοι γνωστοί σας είχαν τη δυνατότητα να ενταχθούν στη ρύθμιση των 120 δόσεων; Για να καταλάβετε το θράσος του κυρίου Μητσοτάκη; Εμείς λοιπόν λέμε 120 δόσεις για όλους και ΕΦΚΑ και εφορία και όποιος τηρεί μέχρι τέλος τη ρύθμισή του, 30% μείωση από το αρχικό κεφάλαιο. 


Φίλες και φίλοι. Έχουμε χρέος να αναγεννήσουμε ένα από τα μεγαλύτερα παιδιά του ΠΑΣΟΚ. Το εθνικό σύστημα υγείας καταρρέει. Ο ελληνικός λαός πληρώνει τις τρίτες περισσότερες ιδιωτικές δαπάνες υγείας σε όλη την Ευρώπη. Είμαστε τρίτοι μετά τη Λιθουανία και τη Βουλγαρία και με πολύ χαμηλούς μισθούς. Ξέρετε; Ο κύριος Μητσοτάκης προχθές έκανε μια συνέντευξη και έλεγε ότι πάει πολύ καλά η υγεία μας. Την ίδια μέρα η κυρία Γκάγκα έβγαλε μια εγκύκλιο και έλεγε ότι δεν καλύπτουμε τις εφημερίες ελάτε και από άλλες ειδικότητες να καλύψουμε τις εφημερίες γιατί δεν υπάρχει επάρκεια προσωπικού. Την ίδια μέρα. Και βέβαια η κυρία Γκάγκα απέσυρε την εγκύκλιο όχι γιατί λύθηκε το πρόβλημα, αλλά γιατί δεν ήθελε να τσαλακώσει το αφήγημα του κυρίου Μητσοτάκη. 


Εμείς λοιπόν, ερχόμαστε να λύσουμε το θέμα του ΕΣΥ. Πώς; Μα το Ταμείο Ανάκαμψης δεν έγινε για πολλούς λόγους, έγινε για την υγεία, την πράσινη μετάβαση, την ψηφιακή σύγκλιση. Αυτές ήταν οι προτεραιότητες του Ταμείου Ανάκαμψης που έγινε λόγω της πανδημίας. Η Ευρώπη έδωσε 32 δισ. στην Ελλάδα λόγω της πανδημίας. Από τα 32 τα 21 επιδοτήσεις. Τι κάνανε τα άλλα κράτη; Δεν έχει μόνο το ελληνικό σύστημα δημόσιας υγείας πρόβλημα. Οι Πορτογάλοι δώσανε 8%, οι Ιταλοί 11%, εμείς 2% για τις υπηρεσίες και άλλο 2% για την ενεργειακή αναβάθμιση των κτιρίων. Αυτή είναι η πίστη του κυρίου Μητσοτάκη στο δημόσιο κοινωνικό αγαθό της υγείας και εμείς θα μπούμε εμπόδιο στην ιδιωτικοποίηση της υγείας που θα φτωχοποιήσει περαιτέρω τους πιο αδύναμους Έλληνες. Γι αυτό δεσμεύομαι από το Ταμείο Ανάκαμψης 8 ως 10% των πόρων να πάνε στο ΕΣΥ. Δεύτερη δέσμευση, ισχυρή πρωτοβάθμια φροντίδα υγείας σε όλη την Ελλάδα,  εκτεταμένο δίκτυο σε κάθε πόλη, σε κάθε χωριό να υπάρχουν υπηρεσίες κοντά στον πολίτη για τον πολίτη, όταν μια χώρα έχει τέτοια ζητήματα γήρανσης του πληθυσμού και βέβαια στελέχωση του ΕΣΥ. Οικονομικά κίνητρα σε όλους τους υγειονομικούς για να μείνουν οι γιατροί μας στην Ελλάδα και όχι να ταξιδεύουν στη Γερμανία, στο Βέλγιο και στη Γαλλία. Και βέβαια, ας τελειώσει η κοροϊδία με τα βαρέα και ανθυγιεινά. Δεσμεύομαι μετά τις εκλογές ως κυβέρνηση να εντάξουμε στα βαρέα και ανθυγιεινά όλους τους υγειονομικούς μας για να έχουν πραγματικά λύσεις και όχι τα χειροκροτήματα της κοροϊδίας. 


Φίλες και φίλοι. Δεν μπορώ κλείνοντας να μην σχολιάσω. Το ΠΑΣΟΚ είναι παντού, αλλά θα πάει και παντού τις επόμενες 15 μέρες από όλους εσάς. Από εσάς περιμένω να πάρετε τον αγώνα και την αγωνία του λαού μας στα χέρια σας. Όλοι μαζί, η καθεμία και ο καθένας ξεχωριστά να πάμε το λόγο της προόδου, της αξιοπρέπειας, τον λόγο της αλλαγής κοντά στον πολίτη. Φίλες και φίλοι, κλείνοντας θέλω να σκεφτείτε τι είμαστε εμείς ιστορικά, γιατί εμείς είμαστε η δημοκρατική παράταξη; Δεν λέω ότι δεν υπάρχουν δημοκράτες και άνθρωποι αγωνιστές σε άλλα κόμματα. Προς Θεού, δεν είμαστε εμείς αλαζόνες. Όμως, αυτή η παράταξη είναι η δημοκρατική παράταξη γιατί από την ίδρυσή της και δεν μιλώ μόνο για τον Ανδρέα Παπανδρέου. Μιλώ για τον πρωτεργάτη, για τον πρώτο ιδρυτή, τον Ελευθέριο Βενιζέλο. Από τον Ελευθέριο Βενιζέλο μέχρι τον Ανδρέα Παπανδρέου, ένας αιώνας δημοκρατική παράταξη, έδινε αγώνα για τα ανθρώπινα δικαιώματα, για τη δημοκρατία, για το κράτος δικαίου, για το λαό και στάθηκε πάντα απέναντι στις εγχώριες ελίτ απέναντι στις ξένες δυνάμεις που επιβουλεύονται τα εθνικά μας συμφέροντα. Αυτή λοιπόν, η παράταξη με τη βαθιά ιστορική κοινωνική ρίζα και τώρα λίγο πριν τις εκλογές έδειξε τον πραγματικό της χαρακτήρα, τις πραγματικές της αξίες. 


Στο θέμα της Χρυσής Αυγής. Δεν μπορώ να διανοηθώ ότι υπάρχουν νέοι άνθρωποι στον τόπο μας που σκεφτόταν να ψηφίσουν το κόμμα του κυρίου Κασιδιάρη. Το κόμμα που υμνεί το Χίτλερ, τον άνθρωπο που αιματοκύλισε την Ελλάδα, το κόμμα που έβαψε τα χέρια του με το αίμα του Παύλου Φύσσα και των μεταναστών. Η θέση τους είναι και θα είναι στο σκοτάδι και στη φυλακή. Όμως, εδώ πρέπει να μπουν κάποια ερωτήματα που πρέπει να βάλουμε όλοι οι δημοκράτες στον ελληνικό λαό κάθε μέρα μέχρι τις επόμενες εκλογές. Γιατί ο κύριος Μητσοτάκης επέτρεψε στους δολοφόνους, στους νεοναζιστές, 3 χρόνια να κάνουν εκστρατεία μέσα από τις φυλακές; Σε ποιο άλλο ευρωπαϊκό κράτος μια συμμορία -πέρα από ιδεολογία- θα έκανε προεκλογική εκστρατεία μέσα από τις φυλακές; Σε ποια άλλη χώρα θα περίμεναν 2 μήνες πριν τις εκλογές για να νομοθετήσουν; Εμείς εξ αρχής, και με την αείμνηστη Φώφη Γεννηματά, είπαμε ότι έπρεπε να υπάρξει νόμος που θα εμποδίσει τους δολοφόνους να συμμετέχουν στη δημοκρατία μας. Ο κύριος Μητσοτάκης είχε όμως δεύτερες σκέψεις, ποιες είναι αυτές οι δεύτερες σκέψεις; Όσο έβλεπε τη Χρυσή Αυγή κάτω από το 3%, σου λέει μεγάλο υπόλοιπο, χαμηλός ο πήχης της αυτοδυναμίας. Μόλις είδε τη Χρυσή Αυγή να πηγαίνει πάνω από 3%, σου λέω ώπα, μπαίνουν στη Βουλή. Μικρό υπόλοιπο, ανεβαίνει ο πήχης αυτοδυναμίας. Αυτός είναι ο κώδικας του οπορτουνισμού του κυρίου Μητσοτάκη ακόμη σε αυτά τα τεράστια ζητήματα δημοκρατίας στη χώρα μας. Και βέβαια ο κύριος Τσίπρας, ο οποίος έχει το θράσος να θέλει να ψαρέψει ψήφους στα θολά νερά. Και δεν ψηφίζει, δεν ψήφισε το νόμο που έμπαινε εμπόδιο στο να συμμετέχουν οι δολοφόνοι νεοναζιστές στο πολιτικό σύστημα. Ο κύριος Βαρουφάκης, ο οποίος είχε ακόμη μεγαλύτερο θράσος. Τι είπε ο κύριος Βαρουφάκης; Λέει, μακάρι να μην υπήρχαν, αλλά αφού υπάρχουν, δεν μπορούμε να τους απαγορεύσουμε τη συμμετοχή. Και ερωτώ εγώ, σε ποια ευρωπαϊκή χώρα συμμετέχουν κόμματα δολοφόνων πέρα από ιδεολογίες; Αυτή λοιπόν είναι η Αριστερά, αυτή είναι και η Δεξιά. Για αυτό έχουμε ένα μονόδρομο, την αναγέννηση του ΠΑΣΟΚ και της δημοκρατικής παράταξης με τις αρχές και τις αξίες της 3ης του Σεπτέμβρη, τις αρχές που έκαναν τον ελληνικό λαό να ζήσει τα χρόνια της μεταπολίτευσης, τα χρόνια της δημοκρατίας, του κράτους δικαίου και της διάκρισης των εξουσιών. 


Αυτά τα κόμματα έχουν κακές συνήθειες. Ο κύριος Μητσοτάκης επανέφερε τις συνήθειες του μπαμπά του, τις συνήθειες του παρακράτους των υποκλοπών. Τότε, ο Μαυρίκης, τώρα ο ανιψιός. Και βέβαια, ο ανιψιός ο οποίος συγκαλύφθηκε πλήρως από τις ευθύνες του για το παρακράτος των υποκλοπών. Σέβονται τη δικαιοσύνη; Σε ποια άλλη ευρωπαϊκή χώρα θα είχαμε ένα τέτοιο σκάνδαλο, να παρακολουθούν εμένα, τους αρχηγούς των ενόπλων δυνάμεών, τους ίδιους του τους υπουργούς και το σημειώνω αυτό, διότι ακούω κάποιους να λένε μα ο κύριος Μητσοτάκης θέλει να συγκυβερνήσετε και τους απαντάω και εδώ από τη Λάρισα. Εδώ ο κύριος Μητσοτάκης δεν μπορεί να συγκυβερνήσει με το κόμμα του, με το ΠΑΣΟΚ των αρχών και των αξιών θα συγκυβερνήσει;


Φίλες και φίλοι. Η δικαιοσύνη. Η δικαιοσύνη είναι το μεγάλο ζητούμενο για το λαό μας. Σε κάθε παρέα, σε κάθε συζήτηση υπάρχει η απόγνωση για τη δικαιοσύνη. Έχει εμπεδωθεί στους πολίτες απ' άκρη σ' άκρη της χώρας ότι η δικαιοσύνη δεν υπάρχει και δεν λειτουργεί. Ότι οι ισχυροί ό,τι και να κάνουν και ενώ ισχυροί και οικονομικά και πολιτικά ποτέ δεν θα πληρώσουν και δεν θα σηκώσουν τις ευθύνες που τους αναλογούν, ενώ ο λαός δεν έχει καμία τύχη. Θέλω λοιπόν να σας πω και εδώ από τη Λάρισα ότι έχουμε χρέος να οικοδομήσουμε μια νέα σχέση εμπιστοσύνης με τον ελληνικό λαό και πώς οικοδομείται αυτή τη σχέση; Όταν σέβεσαι τη δικαιοσύνη, όταν σέβεσαι τον άνθρωπο, όταν μιλάς τη γλώσσα της αλήθειας και δεν περιφρονείς τη λογική του. Θέλω να σας πω λοιπόν ότι δεν υπάρχει πιθανότητα να προδώσω καμία και κανέναν από εσάς γιατί κάθε μέρα δυναμώνει η σχέση ειλικρίνειας που οικοδομώ με τον ελληνικό λαό. Δεν θα μπορούσα να φανταστώ εγώ το στενότερο μου συνεργάτη να καταδικάζεται 13-0 από το Ειδικό Δικαστήριο, όπως τον κύριο Παππά, τον κολλητό του κυρίου Τσίπρα και αντί να τον έχω στείλει σπίτι του να τον έχω στα ψηφοδέλτια του ΠΑΣΟΚ. Δεν θα μπορούσα να φανταστώ ένα στενό μου συγγενή να είναι πρωταγωνιστής αυτής της διαφθοράς, όπως ο ανιψιός του κυρίου Μητσοτάκη και να μην οδηγείται στη δικαιοσύνη. Αυτό δεν είναι κανονική ευρωπαϊκή χώρα. Σας δεσμεύομαι ότι όπως το ΠΑΣΟΚ έφτιαξε την Ελλάδα του 20ού αιώνα, την Ελλάδα που γκρέμισε το μετεμφυλιακό κράτος, δεσμεύομαι ότι μαζί με όλους εσάς θα φτιάξουμε την ευρωπαϊκή χώρα του μέλλοντος, την ισχυρή Ελλάδα για όλες τις Ελληνίδες και όλους τους Έλληνες. Στο κόμμα αυτό δεν θα υπάρχουν Πάτσηδες που θα παίρνουν τα δάνεια του ελληνικού λαού, περιφρονώντας το συμφέρον του. Στο κόμμα αυτό δεν θα γίνει ξανά κανένα φαινόμενο διαφθοράς ανεκτό. Μαζί θα αλλάξουμε την πατρίδα, μαζί θα αλλάξουμε όλα τα κακώς κείμενα και έχουμε χρέος να συγκρουστούμε με όλα τα ισχυρά συμφέροντα που δεν επιτρέπουν τη χώρα μας και τη νέα γενιά να σταθεί όρθια στα πόδια της. 


Φίλες και φίλοι, κλείνοντας θέλω από τα βάθη της καρδιάς μου να σας ευχαριστήσω γι' αυτή. Η σημερινή λαοθάλασσα στέλνει καθαρό μήνυμα νίκης και εδώ από τη Λάρισα σε όλη την Ελλάδα. Καλώ λοιπόν εδώ από το θεσσαλικό κάμπο μαζί με την κάθε Ελληνίδα και τον κάθε Έλληνα, να κάνουμε 21 Μαίου μαζί δυνατή την αλλαγή, να ξαναχτίσουμε όλοι μαζί την Ελλάδα της κοινωνικής δικαιοσύνης και της εθνικής αξιοπρέπειας. Φίλες και φίλοι. 15 μέρες έμειναν, μόνο 15 ημέρες. Πάρτε την υπόθεση της αναγέννησης της παράταξης στα χέρια σας. Όλοι μαζί από αύριο σε κάθε χωριό, σε κάθε εργασιακό χώρο, σε κάθε πόλη. 21 Μαϊου, μεγάλη νίκη, μεγάλη αλλαγή, ισχυρό ΠΑΣΟΚ και να είστε σίγουροι, εμείς θα κλείσουμε ξανά στο χρονοντούλαπο της ιστορίας, την τοξικότητα, τον λαϊκισμό και τον ελιτισμό που καταδικάζει τον ελληνικό λαό και δεν του επιτρέπει να έχει καλύτερες μέρες προοπτικής και ελπίδας. Όλοι μαζί για τη νέα Ελλάδα του μέλλοντος. Να είστε καλά και καλό μας αγώνα. Σηκώστε τις σημαίες του πράσινου ήλιου με την περηφάνια. Θυμηθείτε τους αγώνες, τους ιστορικούς αγώνες του Ανδρέα Παπανδρέου. Θυμηθείτε τους αγώνες όλων των γενεών και είναι μεγάλη μου τιμή που σήμερα εδώ μπροστά στο αρχαίο θέατρο της Λάρισας κοιτώ αγωνιστές, δημοκράτες, προοδευτικούς όλων των γενεών της αναγέννησης του ΠΑΣΟΚ. Να 'στε καλά και καλό μας αγώνα. Η νίκη είναι κοντά. Όλοι μαζί, πάμε δυνατά. Αγώνα, αγώνα, αγώνα.