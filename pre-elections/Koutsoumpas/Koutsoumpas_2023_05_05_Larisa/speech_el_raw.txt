Φίλες και φίλοι,συντρόφισσες και σύντροφοι. Απόψε από δω από τη Λάρισα, από αυτή τη μεγάλη συγκέντρωση στέλνουμε μήνυμα αισιοδοξίας, ελπίδας, μήνυμα αποφασιστικής ενίσχυσης του ΚΚΕ. Ναι, δεν υπάρχει καμιά αμφιβολία, όλα τα μηνύματα από όλη την Ελλάδα αυτό λένε: πως στις 21 Μαΐου, ο λαός μας μπορεί να κάνει την έκπληξη, φέρνοντας το ΚΚΕ πολύ πιο ψηλά! Ο λαός μας μπορεί να γυρίσει την πλάτη στα εκβιαστικά διλήμματα, μπορεί να αχρηστεύσει τις παγίδες που του στήνουν, μπορεί να φτάσει στην κάλπη με κριτήριο τις δικές του ανάγκες. Δεν χωράει άλλη αναβολή. Αυτό πρέπει να γίνει! Να βάλουμε μπροστά τις δικές μας ανάγκες γιατί σήμερα περισσότερο από ποτέ, αυτό που τα προηγούμενα χρόνια μπορούσε να κρυφτεί ή να μη φαινόταν σε ορισμένους καθαρά, σήμερα  προβάλλει μπροστά σε όλους ολοκάθαρα...

Οι δικές μας ανάγκες δε χωράνε στο σύστημα του κέρδους και της εκμετάλλευσης, που όλοι τους υπηρετούν. Κι αν ορισμένοι έτρεφαν κάποιες αυταπάτες σήμερα δεν έχουν καμιά! Γιατί έζησαν, ζήσαμε και μια τραγωδία εδώ σ’ αυτόν τον τόπο, ζήσαμε ένα μεγάλο έγκλημα, το έγκλημα στα Τέμπη.  “Εσείς μετράτε κέρδη και ζημιές, εμείς μετράμε ανθρώπινες ζωές” φώναξαν χιλιάδες λαού, χιλιάδες νέα παιδιά, φοιτητές, μαθητές και δω στη Λάρισα, σε ολόκληρη την Ελλάδα. Μόνο που αυτό το σύνθημα δεν δείχνει μόνο τους πραγματικούς ενόχους, τις αιτίες για το προδιαγεγραμμένο έγκλημα στα Τέμπη που στοίχισε τη ζωή σε 57 ανθρώπους αλλά και την πραγματική αιτία για ό, τι ζούμε.

Ναι, η κυβέρνηση της ΝΔ όλη αυτή την τετραετία, μετρούσε κέρδη και ζημιές για το κεφάλαιο, τους επιχειρηματικούς ομίλους, γι αυτό και πέρναγε το ένα αντιλαϊκό νομοσχέδιο μετά το άλλο, υλοποιώντας μία προς μία τις απαιτήσεις των μονοπωλίων για μεγαλύτερη κερδοφορία, αυτό που οι ίδιοι ονομάζουν “φιλικό περιβάλλον για τις επενδύσεις”! Κέρδη και ζημιές μετρούσε και ο ΣΥΡΙΖΑ με το ΠΑΣΟΚ γι αυτό και στήριξαν κατά 50% ο πρώτος και κατά 70% το δεύτερο, τα νομοσχέδια της ΝΔ. Αν σήμερα ο Μητσοτάκης κοκορεύεται για υψηλούς ρυθμούς ανάπτυξης και περισσότερες επενδύσεις, κρύβει πως αυτοί πάτησαν πάνω στα τσακισμένα εργατικά δικαιώματα και στο ξεζούμισμα των εργαζομένων ενώ δε λέει κουβέντα για τα ανησυχητικά σημάδια που δείχνουν, ότι μια νέα κρίση είναι προ των πυλών.Και όλα αυτά που υπόσχεται για αυξήσεις στους μισθούς και μείωση των φόρων, με την ίδια πάλι μεζούρα θα τα μετρήσει, αυτή των κερδών!  Γι αυτό προσθέτει: «Αν και όταν το επιτρέψουν τα δημοσιονομικά, οι αντοχές της οικονομίας», δηλαδή τα κέρδη των καπιταλιστών. Ζήσε Μάη μου να φας τριφύλλι, δηλαδή…

Εμείς όμως μετράμε τις ανάγκες των εργαζομένων! Γι αυτό και μπαίνουμε μπροστά στον αγώνα για πραγματική ενίσχυση των μισθών, την οποία μπορεί να επιβάλει μόνο το εργατικό κίνημα με την πάλη του και με ένα πολύ πιο δυνατό ΚΚΕ. Να επιβάλουμε, δηλαδή, την επαναφορά των συλλογικών διαπραγματεύσεων της Εθνικής Γενικής Συλλογικής Σύμβασης ως αφετηρία για την αύξηση του κατώτερου μισθού, υιοθετώντας τα αιτήματα των συνδικάτων για αυξήσεις πάνω από 850 ευρώ και ταυτόχρονη επαναφορά των τριετιών. Αυτό πρακτικά σημαίνει ότι ένας εργαζόμενους με μια τριετία θα δει τον μισθό του να αυξάνεται στα 935 ευρώ σήμερα και όχι το 2027 που υπόσχεται η ΝΔ.

Η πρότασή μας για αυξήσεις στους μισθούς είναι συνδεδεμένη με τις υπόλοιπες προτάσεις του ΚΚΕ για σταθερό ημερήσιο χρόνο δουλειάς, 7ωρο, 5ήμερο, 35ωρο και χωρίς απλήρωτες υπερωρίες, με την επαναφορά της Κυριακής-αργίας. Είναι συνδεδεμένη με την πρόταση για ρήτρα αναπροσαρμογής των μισθών με βάση τον πληθωρισμό. Με την επαναφορά του 13ου και 14ου μισθού στο Δημόσιο, για τους οποίους η ΝΔ και ο ΣΥΡΙΖΑ δεν λένε κουβέντα, και τη χορήγηση όλων των μισθολογικών κλιμακίων. Με ισχυρό το ΚΚΕ και μαζικούς εργατικούς αγώνες, μπορούμε να επιβάλουμε την επαναφορά και των Κλαδικών Συλλογικών Συμβάσεων Εργασίας και την υποχρεωτικότητά τους, χωρίς όρους και προϋποθέσεις, που αποτελεί βασική προϋπόθεση για να αυξηθούν οι μισθοί σε όλες τις κλίμακες. Αυτή είναι η μόνη φιλολαϊκή απάντηση στα ψέματα της ΝΔ, του ΣΥΡΙΖΑ και του ΠΑΣΟΚ, ότι δήθεν θα αυξηθεί ο μέσος μισθός, χωρίς να καταργηθούν οι νόμοι που έχουν υπονομεύσει τις Κλαδικές Συμβάσεις Εργασίας.

Ναι, φίλες και φίλοι, κέρδη και ζημιές μετρούσε η ΝΔ στα χρόνια της πανδημίας. Γι αυτό και άφησε αθωράκιστο το δημόσιο σύστημα υγείας, όπως φάνηκε και δω στα νοσοκομεία της Λάρισας, ενώ συνέχισε νόμο τον νόμο την παραπέρα πορεία εμπορευματοποίησης της δημόσιας υγείας. Το ίδιο έκανε και ο ΣΥΡΙΖΑ, γι αυτό έλεγε «θα λογαριαστούμε μετά» και ζητούσε μέχρι και υπουργό υγείας κοινής αποδοχής…
	
Ναι, κέρδη και ζημιές μετρούσε η ΝΔ, προωθώντας και τη λεγόμενη πράσινη μετάβαση, γι αυτό και οι λαϊκές οικογένειες στενάζουν από την ενεργειακή φτώχεια και την ακρίβεια, η οποία βέβαια δεν αντιμετωπίζεται με τα καλάθια και τα pass της κοροϊδίας. Βέβαια δε διεκδικεί το προνόμιο της κοροϊδίας μόνο η ΝΔ, αλλά και ο ΣΥΡΙΖΑ και το ΠΑΣΟΚ που μοιράζονται την ίδια στρατηγική. Γι αυτό και ψήφισαν μαζί με τη ΝΔ τη μονιμοποίηση των φόρων στην ενέργεια και στα καύσιμα. Κέρδη και ζημιές μετρούν, τα κόμματα της αστικής διαχείρισης γι αυτό και τα κυβερνητικά τους προγράμματα, θα έλεγε κανείς, πως έχουν γραφτεί από το ίδιο χέρι. 

Μόνο τους τίτλους να διαβάσει κανείς καταλαβαίνει πως παρά τους καβγάδες, παρά τις διαφορές τους, μια χαρά μπορούν να φτιάξουν κυβέρνηση στις 22 του Μάη. Ας αφήσουν λοιπόν, τα εκβιαστικά διλήμματα περί ακυβερνησίας ο ένας, ο Μητσοτάκης με την αυτοδυναμία, και ο άλλος ο Τσίπρας με τα περί δήθεν προοδευτικής διακυβέρνησης. Και έχει μάλιστα και το θράσος να εγκαλεί το ΚΚΕ «να αναλάβει τις ευθύνες του»! Θα μπορούσαμε να πούμε πολλά αλλά δε χρειάζεται... Μόνο αυτό το οποίο ξέρουν καλά οι εργάτες και οι εργάτριες, οι βιοπαλαιστές αγρότες και αυτοαπασχολούμενοι, τα νέα παιδιά και οι γυναίκες και δω στη Λάρισα, σε ολόκληρη τη Θεσσαλία. Όταν ο ΣΥΡΙΖΑ μετρούσε μαζί με τη ΝΔ και το ΠΑΣΟΚ κέρδη και ζημιές για το κεφάλαιο αυτά τα τέσσερα χρόνια, εμείς, το ΚΚΕ, μετρούσαμε ανθρώπινες ζωές. Γι αυτό μπήκαμε μπροστά σε κάθε χώρο δουλειάς, σε κάθε πόλη και χωριό, στα σχολεία και τις σχολές για να οργανωθεί η πάλη των εργαζομένων, του λαού και της νεολαίας.Αυτή την μεγάλη ευθύνη έχουμε αναλάβει και σ’ αυτό το δρόμο συνεχίζουμε με ακόμα μεγαλύτερη αποφασιστικότητα, πείσμα και μαχητικότητα. Γι αυτό και σήμερα όλο και περισσότεροι σκέφτονται να στηρίξουν, να ψηφίσουν το ΚΚΕ. Γιατί βλέπουν πια πως δυνατό ΚΚΕ σημαίνει δυνατός ο λαός.

Φίλες και φίλοi, συντρόφισσες και σύντροφοι, Μιας και απόψε βρισκόμαστε εδώ στη Λάρισα, στον θεσσαλικό κάμπο, θέλουμε να απευθυνθούμε στο βιοπαλαιστή αγρότη και κτηνοτρόφο που δίνει καθημερινά τη μάχη της επιβίωσης. Τον καλούμε να σκεφτεί ότι υπεύθυνη για τη συνεχή μείωση του εισοδήματός του, είναι η πολιτική που εφαρμόστηκε διαδοχικά από όλες τις τελευταίες κυβερνήσεις στη χώρα μας. Κυβερνήσεις που είχαν και έχουν για κοινό τους πρόγραμμα, τις κατευθύνσεις της ΚΑΠ, τα συμφέροντα των επιχειρηματικών ομίλων.Να σκεφτεί πως ΝΔ - ΣΥΡΙΖΑ – ΠΑΣΟΚ μαζί υποστηρίζουν τον μονόπλευρο προσανατολισμό στην εξαγωγή αγροτικών προϊόντων, που ωφελεί τους εμποροβιομήχανους, την ώρα που οι αθρόες εισαγωγές προσθέτουν νέες δυσκολίες στη ζωή  των αγροτών, υποβαθμίζουν την ποιότητα βασικών ειδών διατροφής του λαού. Μαζί ψήφισαν το 3ο μνημόνιο, με το οποίο κόπηκε η επιστροφή του Ειδικού Φόρου Κατανάλωσης στο αγροτικό πετρέλαιο κίνησης. Δεν είναι τυχαίο ότι όλοι τους, απέναντι στο αίτημα για εγγυημένες τιμές στα προϊόντα, προτάσσουν τον μονόδρομο της ΚΑΠ, που εξελίσσεται από το κακό στο χειρότερο για τα συμφέροντά της πλειοψηφίας των αγροτών και με την τρέχουσα αναθεώρησή της (2023-2027) βάζει νέα εμπόδια στην επιβίωσή σας. ΝΔ - ΣΥΡΙΖΑ – ΠΑΣΟΚ μαζί έχουν διαμορφώσει έναν ΕΛΓΑ που χαρατσώνει και δύσκολα αποζημιώνει. Μαζί έχουν προσυπογράψει την επιβολή κυρώσεων στη Ρωσία που τελικά την πληρώνουν οι αγρότες και όλος ο λαός. 

Σ’ αυτόν εδώ τον τόπο, γνωριζόμαστε καλά. Και οι αγρότες και οι  κτηνοτρόφοι ξέρουν πολύ καλά, ποιος ήταν δίπλα τους και ποιος ήταν απέναντι και ενάντια στα συμφέροντά τους. Τώρα μπορεί να τα βάλει κάτω και να κάνει λογαριασμό. Μπορεί να δει, πως ακριβώς επειδή το ΚΚΕ δεν έχει δεσμεύσεις από τα συμφέροντα των μεγαλεμπόρων, των βιομηχάνων και την ΕΕ, μπορεί να πρωτοστατεί, να είναι μέσα στους αγώνες, να δίνει όλες του τις δυνάμεις μαζί με τους αγρότες και τους κτηνοτρόφους, για να μειωθεί το κόστος παραγωγής με αφορολόγητο πετρέλαιο, εξασφάλιση φθηνών λιπασμάτων, άλλων πρώτων υλών κ.λπ, για εγγυημένες τιμές στα προϊόντα τους που να καλύπτουν το κόστος παραγωγής και να του εξασφαλίζουν εισόδημα επιβίωσης, για να αλλάξει ο κανονισμός του ΕΛΓΑ ώστε να αποζημιώνει στο 100% την παραγωγή, το φυτικό/ζωικό κεφάλαιο από όλους τους φυσικούς κινδύνους και όλες τις νόσους, για άμεση καταβολή των αποζημιώσεων, για να δημιουργηθούν έργα υποδομής και προστασίας της παραγωγής χωρίς επιβαρύνσεις και τέλη για τον αγρότη. Όλα αυτά θα τα διεκδικήσουμε ξανά μέσα στη Βουλή αλλά και έξω από αυτήν, στο δρόμο, στο κίνημα, στους αγώνες, στα μπλόκα, με τους χιλιάδες φτωχούς αγρότες αλλά και τους χιλιάδες άλλους εργαζόμενους, σωματεία και μαζικούς φορείς.Και όπως δείχνει και η πείρα και εδώ στο νομό Λάρισας, η αγροτιά, αν κάτι κέρδισε, το κέρδισε με τον αγώνα της και δεν της το χάρισε καμιά κυβέρνηση, ούτε αυτή της ΝΔ, ούτε αυτή του ΣΥΡΙΖΑ. Το κέρδισε με τους ανυποχώρητους αγώνες της.

Φίλες και φίλοι, συντρόφισσες και σύντροφοι. Κέρδη για την ελληνική αστική τάξη θέλουν να μετρήσουν η ΝΔ, ο ΣΥΡΙΖΑ και το ΠΑΣΟΚ, γι αυτό και διαγκωνίζονται μεταξύ τους, ποιος θα υλοποιήσει καλύτερα τους επικίνδυνους σχεδιασμούς των ΗΠΑ και του ΝΑΤΟ. Δεν είναι άλλωστε τυχαίο πως αυτά ακριβώς τα ζητήματα απουσιάζουν από τη μεταξύ τους αντιπαράθεση, συνολικά από την πολιτική συζήτηση. Τους είδατε να τσακώνονται για την εμπλοκή της Ελλάδας στον ιμπεριαλιστικό πόλεμο στην Ουκρανία; Για τις δήθεν αμυντικές συμφωνίες, που είναι πέρα για πέρα επιθετικές, τις οποίες ο ΣΥΡΙΖΑ ξεκίνησε και η ΝΔ ολοκλήρωσε με τις ΗΠΑ και φτάσαμε σήμερα να έχουμε γεμίσει με βάσεις, λιμάνια, αεροδρόμια, κι άλλες υποδομές στην υπηρεσία των ΗΠΑ και του ΝΑΤΟ οι οποίες και ταυτόχρονα γίνονται στόχος αντιποίνων; Τους είδατε να τσακώνονται σήμερα σε κανένα πάνελ για την είδηση της ημέρας, που ανέδειξε ο Ριζοσπάστης, δηλαδή τις ανακοινώσεις της Κομισιόν για το πέρασμα της πολεμικής βιομηχανίας των χωρών της ΕΕ – και της ελληνικής - σε λειτουργία “πολεμικής οικονομίας”;Ούτε και πρόκειται να τους δείτε. 

Εμείς όμως επιμένουμε να ιεραρχούμε αυτά τα ζητήματα και εμείς - κυριολεκτικά και μεταφορικά - μετράμε τις ανθρώπινες ζωές. Το ίδιο μετράνε τις ζωές τους και οι εργαζόμενοι, οι νέοι της Λάρισας, όλης της Θεσσαλίας, που θέλουν να ζήσουν ειρηνικά, που αγωνιούν βλέποντας το μπαρούτι του πολέμου να συσσωρεύεται και την ιμπεριαλιστική αντιπαράθεση στην Ουκρανία να κλιμακώνεται και καταλαβαίνει τους κινδύνους για τη χώρα μας. Σε όλους αυτούς απευθυνόμαστε που όχι μόνον δεν αντέχουν να βλέπουν κατεστραμμένους τους άλλους λαούς και τους τόπους τους, αλλά και ανησυχούν από την εμπλοκή της χώρας μας στον ιμπεριαλιστικό πόλεμο. Σε όλους όσοι δεν ανέχονται, σιωπηλά να μετατρέπεται η γη, ο αέρας και η θάλασσα της πατρίδας μας σε αμερικανοΝΑΤΟϊκό προγεφύρωμα για την κλιμάκωση των στρατιωτικών αναμετρήσεων στην Ουκρανία και αλλού. 

Τώρα λοιπόν, είναι η ευκαιρία να στείλουν μήνυμα με την ψήφο τους. Να γυρίσουν την πλάτη στη ΝΔ, τον ΣΥΡΙΖΑ και το ΠΑΣΟΚ που έχουν μετατρέψει την Ελλάδα σε ορμητήριο ιμπεριαλιστικού πολέμου. Να γυρίσουν την πλάτη σε εκείνες τις δυνάμεις που υποκριτικά μιλάνε για “ρήξη”, όπως το ΜΕΡΑ 25, αλλά δημιουργούν μόνο αυταπάτες, ότι αυτοί που κάνουν τους πολέμους μπορούν να επιβάλουν και την ειρήνη. Να στηρίξουν αποφασιστικά το ΚΚΕ, που με συνέπεια λόγων και έργων, πάλεψε ενάντια στον πόλεμο και στη συμμετοχή της χώρας σε αυτόν, με ευθύνη των κυβερνήσεων, στο πλευρό των δολοφόνων του ΝΑΤΟ. Γεγονός, που μετατρέπει τη Λάρισα, το Βόλο, την Αλεξανδρούπολη και κάθε γωνιά της χώρας μας σε στόχο της απέναντι πλευράς του πολέμου.Ποιος άλλος αποκάλυψε στο λαό τα σχέδιά τους και πως αυτά υλοποιούνται σε κάθε γωνιά της Ελλάδας;  Μόνο το ΚΚΕ!Μόνο το ΚΚΕ αποκαλύπτει με τη δράση του πως η ευρύτερη περιοχή της Θεσσαλίας, παίζει καίριο ρόλο στους σχεδιασμούς των ΗΠΑ και του ΝΑΤΟ, με όλες τις τελευταίες κυβερνήσεις να την έχουν μετατρέψει και επίσημα σε αμερικανοΝΑΤΟικό,  πολεμικό προγεφύρωμα, για επιθέσεις σε βάρος άλλων λαών.

Μόνο το ΚΚΕ αποκαλύπτει πως ειδικότερα, στη Λάρισα, ως συνέπεια και των «επικαιροποιήσεων» της κατάπτυστης Συμφωνίας για τις βάσεις, προχωρά η «αναβάθμιση» των στρατιωτικών εγκαταστάσεων της πόλης, προς όφελος των επικίνδυνων σχεδιασμών των ΗΠΑ στην κόντρα τους με την Ρωσία και την Κίνα.Συγκεκριμένα, μαχητικά αεροσκάφη της Αμερικανικής Πολεμικής Αεροπορίας, βρίσκονται εδώ και μήνες στη Λάρισα, με το προσωπικό υποστήριξής τους, για να κατασκοπεύουν μια ευρύτερη περιοχή -μεταξύ άλλων και αυτή στην οποία εκτυλίσσεται ο ιμπεριαλιστικός πόλεμος στην Ουκρανία. Πρόκειται  για αεροσκάφη σαν αυτό που έπεσε μετά από εμπλοκή με ρωσικό μαχητικό αεροσκάφος κοντά στην Κριμαία, γεγονός που προειδοποιεί για τις βαριές συνέπειες της εμπλοκής της χώρας μας στις ιμπεριαλιστικές επεμβάσεις και πολέμους. Μόνο το ΚΚΕ αποκαλύπτει στο λαό της περιοχής πως παράλληλα, οι Αμερικάνοι ρίχνουν περισσότερα από 33 εκατ. Δολάρια, προκειμένου το αεροδρόμιο να μπορεί να φιλοξενήσει «υψηλής αξίας μέσα», όπως είναι συγκεκριμένα  αεροσκάφη εναέριου ανεφοδιασμού που συχνά σταθμεύουν εκεί. 

Όλα αυτά σε μια περίοδο όπου κλιμακώνεται ο πόλεμος ΗΠΑ – ΝΑΤΟ - ΕΕ με τη Ρωσία και τους συμμάχους της στο έδαφος της Ουκρανίας, με πιθανό το ενδεχόμενο γενίκευσής του. Ήδη, πολλαπλασιάζονται οι πολεμικές συγκρούσεις και οι εστίες έντασης σε όλο τον πλανήτη, ενισχύουν το γεγονός πως ολόκληρη η Θεσσαλία, ευρύτερα η χώρα μας, μετατρέπεται σε πολεμικό ορμητήριο  σε βάρος άλλων λαών  και ταυτόχρονα κάνουν το λαό μας θύμα και στόχο αντιποίνων, αντίπαλων ιμπεριαλιστικών κέντρων.Η εμπλοκή της χώρας μας στον πόλεμο στην Ουκρανία, συνολικά στα σχέδια των ΗΠΑ και του ΝΑΤΟ, όχι μόνο δε χωρίζει τη ΝΔ, τον ΣΥΡΙΖΑ, το ΠΑΣΟΚ, αλλά αντίθετα αποτελεί και τη συγκολλητική ουσία για να σχηματιστεί η επόμενη αντιλαϊκή κυβέρνηση, όποιος κι αν είναι πρώτος, η ΝΔ ή ο ΣΥΡΙΖΑ στις εκλογές. Γιατί ΝΔ, ΣΥΡΙΖΑ και ΠΑΣΟΚ συναντιούνται στον στόχο για τη γεωστρατηγική αναβάθμιση της άρχουσας τάξης της χώρας, για μετατροπή της Ελλάδας σε «ενεργειακό κόμβο» στην ευρύτερη περιοχή, που υπηρετεί τα συμφέροντα του κεφαλαίου, των λίγων δηλαδή και δημιουργεί νέους κινδύνους. 

Από αυτόν τον στόχο δεν κερδίζουν βέβαια όλοι. Οπωσδήποτε, κερδίζουν οι  εφοπλιστές, οι ενεργειακοί όμιλοι και άλλοι, που βλέπουν να αυξάνονται τα κέρδη τους από τη μεταφορά του αμερικανικού LNG και την υλοποίηση νέων  «πράσινων» επενδύσεων,  στο όνομα της «απεξάρτησης» από το ρωσικό αέριο. Ενώ, την ίδια ώρα, ο λαός χάνει, όχι μόνο γιατί καλείται να πληρώσει το «τίμημα» με ακριβότερη Ενέργεια και βάθεμα της ενεργειακής φτώχειας, αλλά και γιατί όλα αυτά τα σχέδια σημαίνουν επιπλέον δισεκατομμύρια από την τσέπη του για νέους εξοπλισμούς που δεν έχουν για προτεραιότητα την άμυνα της χώρας. Απόδειξη τα «Πάτριοτ» που πήγαν στη Σαουδική Αραβία και τα «Λέοπαρντ» που συζητάνε να στείλουν στην Ουκρανία. Ξέρουμε πως ο λαός της Λάρισας, της Θεσσαλίας, μπορεί να δει ότι τα σχέδια αυτά δεν αποτελούν «εγγύηση» και «ασπίδα» απέναντι στην τουρκική επιθετικότητα, όπως κοροϊδεύει η κυβέρνηση της ΝΔ και τα άλλα κόμματα.Όπως, δεν αποτέλεσαν εγγύηση οι ΝΑΤΟϊκές  βρετανικές βάσεις στην Κύπρο για την τουρκική εισβολή και κατοχή. 

Ο θεσσαλικός λαός μπορεί να απορρίψει τα επιχειρήματα για δήθεν «ενίσχυσης της τοπικής οικονομίας» λόγω της ύπαρξης ξένων στρατιωτικών δυνάμεων! Μιλάμε πρώτα από όλα για λεφτά που είναι βαμμένα με το αίμα χιλιάδων ανθρώπων που έχουν σκοτώσει όλα αυτά τα χρόνια σε Συρία, Λιβύη, Ιράκ, Αφγανιστάν, Γιουγκοσλαβία, Ουκρανία και σε άλλες τόσες πολεμικές επεμβάσεις. Μιλάμε επίσης για μια «ανάπτυξη» που είναι συνώνυμη της σαπίλας, της διαφθοράς και της παρακμής, που οδηγεί περιοχές να μετατρέπονται σε Τρούμπες της δεκαετίας του 1960.  Όπως σκέφτηκαν για τα Τέμπη, έτσι πρέπει να σκεφτούν και στο ζήτημα της εμπλοκής στους σχεδιασμούς των ΗΠΑ και του ΝΑΤΟ, και να τους απορρίψουν. Γιατί ναι, εμείς μετράμε τις ανθρώπινες ζωές! 

Φίλες και φίλοι,συντρόφισσες και σύντροφοι. Θέλουμε από εδώ, από την Λάρισα, που έγινε το επίκεντρο της ανείπωτης τραγωδίας  με την εκατόμβη των νεανικών θυμάτων στα Τέμπη, από την πόλη που ο λαός και η νεολαία της τίμησαν τα θύματα με τον πιο συγκλονιστικό τρόπο, βουλιάζοντας για δύο εβδομάδες δρόμους και πλατείες να στείλουμε ξανά το μήνυμα ότι αυτός ο λαός, αυτή η νεολαία, δεν ξεχνά το έγκλημα στα Τέμπη. Μετά το σύνθημα, «ΣΥΡΙΖΑ, ΠΑΣΟΚ, ΝΔ το έγκλημα αυτό έχει ιστορία», που φώναξαν χιλιάδες εργαζόμενοι και νέοι, σήμερα  όλο  και περισσότεροι είναι αυτοί που  αντιλαμβάνονται ότι υπεύθυνη για αυτή την τραγωδία  είναι η πολιτική που αντιμετωπίζει κρίσιμους τομείς για τη ζωή των ανθρώπων, όπως είναι και οι μεταφορές, οι συγκοινωνίες, σαν πεδίο κερδοφορίας για το μεγάλο κεφάλαιο, τους επιχειρηματικούς ομίλους. Κάθε, μα κάθε φορά, αποδεικνύεται ότι το κέρδος και οι κοινωνικές ανάγκες δεν συμβιβάζονται. Ή το πρώτο θα υπηρετείται ή το δεύτερο.Μήπως, όμως, αυτά είναι εμμονές του ΚΚΕ, που ό,τι και να συμβεί θα λέει τα ίδια, όπως έγραψαν και γράφουν κάποια παπαγαλάκια;Κανείς τους όμως δεν μπορεί να κρυφτεί: Η ειδική έκθεση του Ευρωπαϊκού Ελεγκτικού Συνεδρίου για τους σιδηροδρόμους που αποκάλυψε ο «Ριζοσπάστης» μιλούσε για καθυστέρηση στην εισαγωγή σύγχρονων ηλεκτρονικών συστημάτων, σε όλες τις χώρες της ΕΕ! Μάλιστα έλεγε, πως αυτή η καθυστέρηση μπορεί να αποδοθεί, κυρίως στην απροθυμία των σιδηροδρομικών επιχειρήσεων να επενδύσουν σε εξοπλισμό, λόγω των δαπανών που αυτός συνεπάγεται. 

Με ωμό τρόπο ομολογούν πως η εισαγωγή αυτών των συστημάτων «συνεπάγεται δαπανηρές επενδύσεις χωρίς να αποφέρει, γενικά, άμεσα οφέλη σε εκείνους που καλούνται να επωμιστούν το κόστος» αλλά και το πόρισμα της Επιτροπής Εμπειρογνωμόνων που διόρισε η κυβέρνηση λέει πάνω κάτω τα ίδια.Όσο κριτήριο είναι η κερδοφορία των ομίλων, η ζωή των εργαζομένων, του λαού θα συνεχίσει να παίζεται στα «ζάρια». Είναι χαρακτηριστική η διατύπωση αυτού του Πορίσματος. Γράφει: «Πρέπει να επισημανθεί ότι ο σιδηρόδρομος αποτελεί ένα βαρύ σύστημα, που απαιτεί υψηλές επενδύσεις, ενώ ταυτόχρονα έχει πολύ χαμηλές αποδόσεις των επενδυμένων κεφαλαίων, που είναι ανεπαρκείς για να προσελκύσουν το ενδιαφέρον του ιδιωτικού τομέα»!Το καταλάβαμε: Η τραγωδία στα Τέμπη, έχει αιτία και ενόχους! Είναι η πολιτική της ΕΕ και των κυβερνήσεων για την «απελευθέρωση» των μεταφορών, για  σιδηροδρομικές μεταφορές - εμπόρευμα, για λογαριασμό των κερδών των επιχειρηματικών ομίλων. 

Σε αυτήν την αντιλαϊκή κατεύθυνση, που καθορίζουν η πολιτική «απελευθέρωσης» της ΕΕ και η στρατηγική του κεφαλαίου, συμφωνούν σήμερα ΝΔ, ΣΥΡΙΖΑ, ΠΑΣΟΚ, ΜέΡΑ25, όλα τα κόμματα του συστήματος. Γι' αυτό λέμε: Δεν υπάρχουν περιθώρια για άλλες αυταπάτες! Κανείς δεν πρέπει να παγιδευτεί ξανά από την προσφορά κάλπικων λύσεων σωτηρίας, από μία δήθεν «πιο προοδευτική κυβέρνηση» την επόμενη μέρα. Δεν θα μας σώσει ούτε μία καλύτερη ιδιωτικοποίηση, ούτε ένας δήθεν πιο αυστηρός δημόσιος έλεγχος, ούτε μία «επανακρατικοποίηση χωρίς αποζημίωση»! Όσο οι μεταφορές αποτελούν εμπόρευμα και οι σιδηροδρομικές επιχειρήσεις λειτουργούν μέσα στην καπιταλιστική οικονομία, η κατάσταση δεν μπορεί να αλλάξει ριζικά, ουσιαστικά.

Φίλες και φίλοι, την αιτία που οδήγησε στα Τέμπη την βρίσκει καθημερινά ο λαός μπροστά του. Την βρίσκουν χιλιάδες μαθητές  που στοιβάζονται σε ακατάλληλα κτίρια στον δήμο Λάρισας. Συνολικά, στο δήμο Λάρισας, 57 σχολεία στεγάζονται σε κτίρια που χαρακτηρίζονται γερασμένα, αφού έχουν χτιστεί χωρίς αντισεισμικές προδιαγραφές ή με ελάχιστες.Αντίστοιχα, στην πόλη της Λάρισας οι ανισόπεδες διαβάσεις, έχουν μετατραπεί σε καρμανιόλες, στοιχίζοντας τη ζωή πολλών ανθρώπων, όπως η διάβαση στην οδό Κάρλας δίπλα ακριβώς από το 4ο ΕΠΑΛ, η διάβαση στο ΑΤΑ, το αμαξοστάσιο του ΟΣΕ στο Μεζούρλο, όπου πριν από λίγα χρόνια κεραυνοβολήθηκε 15χρονος μαθητής, στα "νταμάρια" της Ν. Σμύρνης, όπου και εκεί το 2017 παρασύρθηκε ένα 10χρονο παιδί χάνοντας τη ζωή του. Την αιτία την βρίσκουν εκατοντάδες σεισμόπληκτοι που μένουν σε κοντέινερ, δύο χρόνια μετά τον σεισμό  της 3ης Μάρτη του 2021. Την βρίσκουν χιλιάδες άνθρωποι που τρέμει το φυλλοκάρδι τους μήπως και αρρωστήσουν, αφού τα δημόσια νοσοκομεία στενάζουν από ελλείψεις σε προσωπικό και υποδομές. Τη βρίσκουν εκατοντάδες εργάτες  που δεν έχουν ουσιαστικές συνθήκες υγιεινής και ασφάλειας στους χώρους δουλειάς. 

Μόνο στη Θεσσαλία γίνονται κατά μέσο όρο 200 εργατικά «ατυχήματα» τον χρόνο. Τελικά αυτό που συνέβη στα Τέμπη, συμβαίνει στη ζωή όλων μας, στην καθημερινότητά μας. Ένα σύστημα, ένα κράτος, μια πολιτική, που για να εξυπηρετήσει τα συμφέροντα των λίγων, των επιχειρηματικών ομίλων, εγκληματεί διαρκώς ενάντια στους εργαζόμενους και τον λαό. Άλλοτε θυσιάζοντας τους όρους επιβίωσής μας και το εισόδημα, τα δικαιώματά μας, τις σύγχρονες ανάγκες μας, άλλοτε θυσιάζοντας ακόμα και την ίδια μας τη ζωή, όπως συνέβη σε δεκάδες περιπτώσεις. Ο παρονομαστής κοινός: Τα κέρδη τους! Έτσι στρώνεται το έδαφος για τις επόμενες τραγωδίες, για τα επόμενα Τέμπη. 

Φίλες και φίλοι,Η τραγωδία στα Τέμπη, ανέδειξε  όμως και ένα μικρό κομμάτι, από αυτό που φοβούνται όλοι όσοι προβάλλονται ως «πανίσχυροι»: Την τεράστια δύναμη που έχει τελικά ο λαός μας! Γιατί μόνο ο λαός σώζει τον λαό! Και αυτό το σύνθημα αποδείχθηκε ξανά απ' άκρη σ' άκρη της χώρας!Ανέδειξε και την ορμή, την εφευρετικότητα, τη δύναμη της θέλησης, δεκάδων χιλιάδων εργαζόμενων και κυρίως νέων, σε όλη την Ελλάδα που βγήκαν στους δρόμους για να ζητήσουν δικαίωση για τους νεκρούς τους, για να κάνουν πράξη και δική τους υπόθεση το «ΠΟΤΕ ΞΑΝΑ», αλλά και για να διεκδικήσουν, να αγωνιστούν για όλα εκείνα που αργά και βασανιστικά γέμιζαν το ποτήρι της οργής και της αγανάκτησης εδώ και τόσα χρόνια.

Το «Ποτέ ξανά» που βροντοφώναξε ο λαός  και η νεολαία της Λάρισας, με τη συμμετοχή στις μεγαλειώδεις κινητοποιήσεις με τα νέα ποιοτικά χαρακτηριστικά που αυτές είχαν, στην κάλπη έχει ένα ψηφοδέλτιο: Το ψηφοδέλτιο με το σφυροδρέπανο της περηφάνιας και της ανυπακοής. Το ψηφοδέλτιο του ΚΚΕ.Τα συνθήματα που φωνάχτηκαν στον δρόμο, το κριτήριο με το οποίο αγωνιστήκαμε ή το κριτήριο με το οποίο συσπειρωθήκαμε σε Συνδικάτα, Σωματεία, μπορούν να εκφραστούν και στην κάλπη των βουλευτικών στις 21 Μάη, για να  υπάρξει πολιτική τιμωρία για όσους, με το να υπερασπίζονται το σύστημα της σήψης και της εκμετάλλευσης, δολοφονούν τα όνειρα και τα δικαιώματα της νεολαίας, των λαϊκών οικογενειών.

Απευθυνόμαστε ειδικά στη νεολαία και σε αυτούς που ψηφίζουν για πρώτη φορά και τους λέμε να θυμηθούν:  Όταν κατεβαίνατε κατά χιλιάδες στους δρόμους,  ο ΣΥΡΙΖΑ σάς έλεγε ότι «δεν είναι ώρα για ευθύνες».  Από κοντά και το ΜέΡΑ25, που, μέσω του κ. Βαρουφάκη, την κρίσιμη στιγμή έλεγε «ούτε οργή, ούτε διαμαρτυρία, καταδίκη στις κάλπες», μόνο τα ψηφαλάκια μέτραγαν γι αυτούς δηλαδή. Το ΚΚΕ αντίθετα, τον λαό και τη νεολαία, τούς έχει για πολλά παραπάνω από απλούς θεατές των εξελίξεων, ή απλούς ψηφοφόρους ανά τετραετία. Τους έχει για πρωταγωνιστές, για αυτούς που θα διαμορφώσουν και θα καθορίσουν τις εξελίξεις στη χώρα μας. Για αυτούς που θα πάρουν την εξουσία και, με το ΚΚΕ μπροστά, θα ασκήσουν τη διακυβέρνηση σε μια νέα Ελλάδα, διαφορετική από αυτή που ζούμε σήμερα, απαλλαγμένη από τα αφεντικά, την εκμετάλλευση ανθρώπου από άνθρωπο, το κέρδος.Ε, λοιπόν, αυτόν τον φόβο τους ας τον κάνουμε εφιάλτη τους! Και τον εφιάλτη τους πραγματικότητα! Να είναι πανίσχυρος ο λαός, με πολύ πιο δυνατό το ΚΚΕ, και αυτοί αδύναμοι, ζαλισμένοι, τρομαγμένοι απέναντί του!Μόνο έτσι θα ανοίξει ο δρόμος για καλύτερες μέρες για τη νέα γενιά, για τον λαό μας. Το σύστημά τους φοβάται την αντισυστημική ψήφο στο ΚΚΕ, η νέα γενιά όμως μπούχτισε με το σύστημά τους! Γι' αυτό, τώρα, πολλές νεανικές κόκκινες ψήφοι! Όσοι νέοι ψηφίζουν για πρώτη φορά, να ψηφίσουν αντισυστημικά, απέναντι στο σύστημα του κέρδους και της εκμετάλλευσης, να ψηφίσουν ΚΚΕ.Ο λαός μας και ειδικά η νέα γενιά έχει φέτος μια μεγάλη ευκαιρία. Αυτήν τη φορά, μετά τις εκλογές να μετρηθούν αυτοί και να βγουν λιγότεροι! Να μετρηθούμε εμείς και να βγούμε περισσότεροι. Γιατί είναι ΜΟΝΟΙ ΤΟΥΣ και είμαστε ΟΛΟΙ ΜΑΣ. ΚΚΕ δυνατό λοιπόν, και στη Λάρισα και σε όλη τη Θεσσαλία, σε όλη την Ελλάδα!  





