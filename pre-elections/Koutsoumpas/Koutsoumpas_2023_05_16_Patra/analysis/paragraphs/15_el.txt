Φίλες και φίλοι, σήμερα δεν είμαστε στο 2012 ή στο 2015. Τους γνωρίσαμε όλους σαν κυβέρνηση. Είδαμε ξανά και ξανά τα μεγάλα λόγια να πηγαίνουν περίπατο. Τις υποσχέσεις να πετιούνται στα σκουπίδια, το εμπόριο ελπίδας να δίνει τη θέση του στην απογοήτευση. Δεν είμαστε όμως ούτε στο 2019. Και αυτό είναι το διαφορετικό της υπόθεσης. Τα τελευταία τέσσερα χρόνια έχουμε δώσει μεγάλες μάχες απέναντι στην πολιτική που υλοποίησε η κυβέρνηση Μητσοτάκη, συνεχίζοντας βέβαια στην ίδια κατεύθυνση με αυτή της προηγούμενης του ΣΥΡΙΖΑ με τους ακροδεξιούς ΑΝΕΛ. Αυτά τα χρόνια δώσαμε μάχες μέσα στην ακαδημία, σπάσαμε απαράδεκτες απαγορεύσεις, βγήκαμε στους δρόμους για ενίσχυση του δημόσιου συστήματος υγείας, για μέτρα προστασίας στους χώρους δουλειάς, στα μέσα μεταφοράς, στα σχολεία, τα πανεπιστήμια. Δεν περιμέναμε να λογαριάσουμε μετά, ούτε προτείναμε υπουργούς κοινής αποδοχής με τον Μητσοτάκη, όπως έκανε ο ΣΥΡΙΖΑ. Τι κοινό έχουμε άλλωστε να αποδεχτούμε εμείς με αυτούς, αφού είμαστε δύο διαφορετικοί κόσμοι; 