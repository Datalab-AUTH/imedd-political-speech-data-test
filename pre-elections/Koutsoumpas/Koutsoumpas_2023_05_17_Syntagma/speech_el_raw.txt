Φίλες και φίλοι, συντρόφισσες και σύντροφοι,Απόψε μπορούμε πλέον να το πούμε με σιγουριά: Την Κυριακή το ΚΚΕ μπορεί να δυναμώσει ακόμα περισσότερο! Έτσι πρέπει να γίνει και έτσι θα γίνει. Θα φροντίσουμε εμείς γι αυτό, δίνοντας τον καλύτερο μας εαυτό τις επόμενες μέρες και ώρες μέχρι να κλείσει η κάλπη.  Την Κυριακή λοιπόν, το ΚΚΕ μπορεί να δυναμώσει ακόμα περισσότερο! Το είπε χτες η Πάτρα, προχθές η Θεσσαλονίκη, το Ηράκλειο, η Λαμία. Το φωνάζει σήμερα η Αθήνα, με αυτή την τεράστια, συγκλονιστική, κατακόκκινη συγκέντρωση λαού και νεολαίας εδώ στο Σύνταγμα, στην καρδιά της Αθήνας, της Ελλάδας: ΚΚΕ δυνατό για να είναι δυνατός ο λαός.Ναι, να είναι δυνατός ο λαός, αυτό επιλέγουν όλο και περισσότεροι εργάτες και εργάτριες, άνθρωποι της βιοπάλης, μαθητές, φοιτητές που για πρώτη φορά προσεγγίζουν το κόμμα μας. Γιατί βλέπουν, νιώθουν πως αν η ελπίδα παραμένει ζωντανή, φωτεινή, είναι γιατί την κράτησε και συνεχίζει να την κρατάει ζωντανή, με τη στάση του, με τη δράση του και κυρίως με την πολιτική του πρόταση που δίνει διέξοδο και προοπτική στο λαό, το ΚΚΕ!

Να είναι δυνατός ο λαός, λένε τα μηνύματα αισιοδοξίας που έρχονται από χώρους δουλειάς, γειτονιές, σχολεία και σχολές. Γιατί όλο και περισσότεροι πλέον ξέρουν, πως μια νέα αντιλαϊκή κυβέρνηση ετοιμάζεται να φτιαχτεί. Μπορεί να το καθυστερήσουν λίγο, αλλά θα φτιαχτεί από τα κόμματα που μοιράζονται τους στόχους του κεφαλαίου γι αυτό και έχουν κοινό κυβερνητικό πρόγραμμα. Αυτό είναι πια τελειωμένη υπόθεση. Θα φτιάξουν κυβέρνηση όπως έκαναν και στο παρελθόν, όταν το ΠΑΣΟΚ πήγε με τη ΝΔ και όλοι μαζί πρώτα με το ΛΑΟΣ και μετά με τη ΔΗΜΑΡ, όταν ο ΣΥΡΙΖΑ πήγε με τους ακροδεξιούς ΑΝΕΛ και μαζί με τη ΝΔ και το ΠΑΣΟΚ μας φόρτωσαν ένα τρίτο βάρβαρο μνημόνιο. Αυτοί θα κάνουν τη δουλειά τους, θα σχηματίσουν κυβέρνηση. Κι εμείς θα κάνουμε τη δική μας! Θα δυναμώσουμε τη σταθερή, τη σίγουρη, τη μαχητική αντιπολίτευση, το ΚΚΕ! 

Αυτοί μόνοι τους κι εμείς όλοι μας! Αυτοί μόνοι τους να βιάζονται να νομοθετήσουν τα πάνω από 300 αντιλαϊκά προαπαιτούμενα του Ταμείου Ανάκαμψης που είναι στα συρτάρια τους, για να χρηματοδοτηθούν άμεσα οι ανάγκες των επιχειρηματικών ομίλων και όχι, βέβαια, οι ανάγκες του λαού και της νεολαίας. Να τρέχουν για να πιαστούν τα νούμερα και οι στόχοι για την «επενδυτική βαθμίδα» πάνω στα τσακισμένα δικαιώματα των εργαζομένων και το ξεζούμισμά τους. Να βάζουν διάφορα κοσμητικά επίθετα, ακόμα και χρώματα, μπροστά από την περιβόητη «ανάπτυξη», για να καλύψουν ότι η καπιταλιστική ανάπτυξη είναι μαύρη και άραχνη, γιατί πηγάζει από την εκμετάλλευση και μεγαλώνει τα αδιέξοδα στη ζωή του λαού.Αυτοί μόνοι τους να διαγκωνίζονται μεταξύ τους για το ποιος και πώς θα υλοποιήσουν πιο αποτελεσματικά τις δεσμεύσεις απέναντι στους μακελάρηδες των ΗΠΑ και του ΝΑΤΟ, δεσμεύσεις που τις πληρώσει ο λαός και κυριολεκτικά και μεταφορικά.Αυτοί μόνοι τους κι εμείς όλοι μας! 

Η μεγάλη λαϊκή πλειοψηφία, με την οργάνωση του αγώνα μας  παντού για να πάρει ανάσα ο λαός μας από την ασφυξία των αντιλαϊκών μέτρων, να βάλουμε εμπόδια σε νέα αντιλαϊκά μέτρα, να καθυστερούμε κάθε αρνητική εξέλιξη σε βάρος μας, να έχουμε και κατακτήσεις και επιμέρους νίκες. Και κυρίως, μέσα απ’ όλα αυτά να ανοίγουμε τον δρόμο για την συνολική ικανοποίηση των σύγχρονων κοινωνικών λαϊκών αναγκών.   Όλα αυτά, μόνο με ένα τρόπο μπορούν να συμβούν: με δυνατό ΚΚΕ για να είναι δυνατός ο λαός, το εργατικό λαϊκό κίνημα. Σ’ αυτό το “όλοι μας”, βλέπουν τον εαυτό τους όλο και περισσότεροι εργαζόμενοι, άνθρωποι του μόχθου, νέοι άνθρωποι, οι οποίοι, δεν αγωνιούν τι θα βγει από τα παζάρια του αστικού πολιτικού συστήματος, για το ποια αντιλαϊκή κυβέρνηση θα πάρει την σκυτάλη, για το ποιος θα συνεργαστεί με ποιον. Και πλέον αντιλαμβάνονται πως το “να φύγει ο ένας και να έρθει ο άλλος” ίδιας κοπής, πάντα αποδεικνύεται “ο ένας χειρότερος από τον άλλο”. Σ’ αυτό το “όλοι μας” παίρνουν θέση όλο και περισσότεροι, που τώρα φτάνουν στην κάλπη με κριτήριο, όχι ποιος και με ποιον θα κυβερνήσει, όπως εκβιάζουν η ΝΔ, ο ΣΥΡΙΖΑ και από κοντά το ΠΑΣΟΚ, αλλά ποιος θα τους αντιμετωπίσει! Γι αυτό και χωρίς δεύτερη σκέψη, ακόμα και χωρίς να συμφωνούν σε όλα μαζί μας, επιλέγουν το ψηφοδέλτιο του ΚΚΕ.  Και άλλοι πολλοί ακόμα, ξέρουμε πως έχουν σχεδόν αποφασίσει, μαζί και με κοντινούς τους ανθρώπους, να γυρίσουν την πλάτη στα κόμματα του συστήματος που μας έφεραν ως εδώ καταλήγουν να ψηφίσουν το ΚΚΕ για πρώτη φορά στη ζωή τους. Να το κάνουν! Αυτό τους λέμε κι από αυτή εδώ τη μεγαλειώδη συγκέντρωση! Δεν είστε μόνοι σας! Είναι πολλές χιλιάδες νέοι άνθρωποι, αλλά και μεγαλύτεροι αυτοί που σκέφτονται όπως εσείς. Καν’ τε τη σκέψη σας απόφαση και την απόφασή σας πράξη την Κυριακή. Πηγαίνετε στην κάλπη με το κόκκινο ψηφοδέλτιο του αγώνα, της ελπίδας, της αισιοδοξίας. Κάντε την έκπληξη! Και η έκπληξη μπορεί να είναι μόνο το εκλογικό ποσοστό του ΚΚΕ! Ευχάριστη για το λαό, δυσάρεστη για τους εχθρούς του λαού.

Αφήστε τη ΝΔ, τον ΣΥΡΙΖΑ, το ΠΑΣΟΚ και τους άλλους να μοιραστούν τους ρόλους των νικητών και των ηττημένων, μεταξύ τους. Εσείς πάντως θα είστε οι κερδισμένοι, γιατί η ενίσχυση του ΚΚΕ είναι κέρδος για τον ίδιο το λαό και τους αγώνες του.Το ξέρετε! Η ψήφος στο ΚΚΕ μένει στο ΚΚΕ, δεν μεταλλάσσεται, δεν εξαργυρώνεται, δεν παζαρεύεται. Η κάθε ψήφος στο ΚΚΕ, την επόμενη μέρα, θα κατατεθεί σε κάθε χώρο δουλειάς, για να αυξηθεί το μεροκάματο, για να μη γίνει καμιά απόλυση, για να υπογραφεί συλλογική σύμβαση. Η κάθε ψήφος στο ΚΚΕ προσθέτει και έναν κρίκο στην ανθρώπινη αλυσίδα του αγώνα, για την επιβίωση του αυτοαπασχολούμενου επαγγελματία, του βιοπαλαιστή αγρότη. Μεγαλώνει την ανθρώπινη αλυσίδα της αλληλεγγύης, για να μην χάσει το σπίτι της η λαϊκή οικογένεια, για να έχουν τα παιδιά της όλα τα απαραίτητα, την μόρφωσή τους, την ιατροφαρμακευτική τους περίθαλψη, την άθλησή τους, τον πολιτισμό τους. Η κάθε ψήφος στο ΚΚΕ θα μείνει στις επάλξεις του αγώνα, της υπεράσπισης του δίκιου, που «δεν βολεύεται με λιγότερο ουρανό». 

Άλλωστε αυτά τα 4 χρόνια, πολλές φορές ήμασταν όλοι εμείς μαζί στους δρόμους του αγώνα και αυτοί ήταν μόνοι τους στις καρέκλες της εξουσίας.Πώς αλλιώς υπογράφτηκαν συλλογικές συμβάσεις εργασίας με αυξήσεις στους μισθούς σε μια σειρά χώρους;Πώς ακυρώθηκαν αντεργατικοί σχεδιασμοί της εργοδοσίας από τους  εργαζόμενους της COSCO, της E-food, της ΛΑΡΚΟ; Πώς μια σπίθα δημιούργησε ολόκληρες εστίες αντίστασης σε σημαντικούς χώρους και κλάδους δουλειάς, που έγιναν σημείο αναφοράς για όλη την εργατική τάξη;Με σκληρό ταξικό ανυποχώρητο αγώνα και καθαρό το ότι, για να κερδίσουν οι εργάτες, πρέπει να χάσει το κεφάλαιο. Πώς σώθηκαν λαϊκά σπίτια, και ακυρώθηκαν πλειστηριασμοί και εξώσεις; Μήπως επιλέγοντας ανάμεσα σε σχέδια που έχουν στον πυρήνα τους τη σταθερότητα του τραπεζικού συστήματος και την κερδοφορία των funds, των κορακιών; ΟΧΙ! Σώθηκαν, όταν οι άνθρωποι απευθύνθηκαν στα σωματεία τους, στη γειτονιά, στους κομμουνιστές βουλευτές και, όλοι μαζί, έδιωξαν με τις κλωτσιές τα κοράκια.Πώς έμειναν στα χαρτιά άδικοι νόμοι και διατάξεις, όπως ο νόμος για τον περιορισμό των διαδηλώσεων του Χρυσοχοΐδη ή οι περισσότερες διατάξεις του νόμου Χατζηδάκη; Πώς κατάφεραν οι φοιτητές να αποσυρθούν οι σκέψεις για είσοδο της αστυνομίας στα πανεπιστήμια; Μήπως υπερψηφίζοντας το 50% των νόμων της ΝΔ, όπως έκανε ο ΣΥΡΙΖΑ ή το 70%, όπως έκανε το ΠΑΣΟΚ; Ή μήπως, περιμένοντας “να ωριμάσουν οι συνθήκες” και να έρθει μια άλλη «μούφα» δήθεν προοδευτική κυβέρνηση που θα καταργήσει αυτούς τους νόμους, όπως έκανε, δήθεν, και με τα μνημόνια;
 	
Όχι. Τα κατάφερε ο αγωνιζόμενος λαός χωρίς να περιμένει τίποτα από πάνω. Τα κατάφερε κοιτώντας εκεί που οργανώνεται η πάλη, στα σωματεία, στους συλλόγους, στις επιτροπές αγώνα. Τα κατάφερε με καθημερινή μάχη κόντρα σε αυτή την βάρβαρη πολιτική και την καταστολή που τη συνοδεύει. Με ανυπακοή και απειθαρχία απέναντι σε άδικους νόμους. Βάζοντας μπροστά το  δίκιο του. Και κάνοντας πράξη το “μόνο ο λαός σώζει το λαό”.Έτσι βελτιώνεται, λοιπόν, η ζωή μας άμεσα. Και όλα αυτά τα παραδείγματα έχουν ένα κοινό χαρακτηριστικό: ότι οι κομμουνιστές έδωσαν τον καλύτερο εαυτό τους, ήταν ο νους, η καρδιά και ο οργανωτής αυτών των αγώνων. Με πιο δυνατό ΚΚΕ αυτοί οι αγώνες μπορούν να δυναμώσουν ακόμα περισσότερο, να γίνουν πιο αποτελεσματικοί. Εκεί στην πρώτη γραμμή σε κάθε χώρο δουλειάς, σε κάθε γειτονιά, παντού όπου δίνεται μια μάχη του λαού μας θα βρίσκονται και οι βουλευτές του ΚΚΕ. 

Φίλες και φίλοι Συντρόφισσες και σύντροφοι Στις κάλπες της Κυριακής, θέλουμε να ξαναβρεθούμε με όσους και όσες βρεθήκαμε στους λαϊκούς αγώνες της τετραετίας που πέρασε. Θέλουμε να βρεθούμε με όσους ψήλωσαν τις δυνάμεις του ΚΚΕ όπου και όποτε στήθηκαν κάλπες αυτή την τετραετία: Τους εκατοντάδες χιλιάδες εργαζόμενους του δημόσιου και ιδιωτικού τομέα που μας ανέδειξαν σε δεύτερη δύναμη στη ΓΣΕΕ και την ΑΔΕΔΥ. Τους εργαζόμενους της Αθήνας που μας ανέδειξαν σε πρώτη δύναμη στο μεγαλύτερο εργατικό κέντρο της χώρας και σε άλλα εργατικά κέντρα που άλλαξαν χέρια μετά από χρόνια, που μαζικοποίησαν εργατικά σωματεία, συγκρότησαν επιτροπές αγώνα. Να βρεθούμε ξανά με τους συνταξιούχους που δεν παραιτήθηκαν ποτέ από τον αγώνα για μια αξιοπρεπή ζωή, με τους γονείς, τους εκπαιδευτικούς και τους μαθητές, που συναντηθήκαμε στις κινητοποιήσεις για τα αυτονόητα σε ένα σχολείο που εξοντώνει αντί να μορφώνει τα παιδιά μας. Με τους καλλιτέχνες που πάλεψαν μέσα από τα σωματεία τους για τα εργασιακά τους δικαιώματα, για μια καλλιτεχνική εκπαίδευση στο ύψος των σύγχρονων αναγκών. Γιατί το ΚΚΕ είναι η δύναμη που έχει βάλει την σφραγίδα του στον πολιτισμό, με αγώνες, ιδέες και πράξεις. 

Να βρεθούμε ξανά με τους χιλιάδες φοιτητές που για δεύτερη φορά ανέδειξαν σε πρώτη δύναμη στις φοιτητικές εκλογές την Πανσπουδαστική, την παράταξη που στηρίζει η ΚΝΕ, αφήνοντας τη ΔΑΠ της ΝΔ δεύτερη, με δέκα μονάδες διαφορά, δίνοντας κουράγιο και δύναμη σε παλιούς και νέους αγωνιστές.Όλοι ξέρετε πια, από την μεγάλη πείρα σας με όσους κυβέρνησαν έως σήμερα, πως τίποτα δεν έχει αλλάξει αλλά και τίποτα δεν είναι όπως παλιά! Τίποτα δεν έχει αλλάξει στη στρατηγική της ΝΔ, του ΣΥΡΙΖΑ, του ΠΑΣΟΚ και των υπολοίπων. Μπορεί να ξεκινούν από διαφορετική αφετηρία, να κάνουν ορισμένες παρακάμψεις, ο προορισμός όμως παραμένει ο ίδιος για όλους: Τα αδηφάγα κέρδη του μεγάλου κεφαλαίου που για το λαό αφήνει μόνο τα αποφάγια και την μιζέρια. Με αυτό το κριτήριο έχουν διαμορφώσει τα προγράμματά τους, γι αυτό οι τίτλοι στα περιεχόμενα, είναι ίδιοι. Με αυτή τη μεζούρα κοστολογούν τις υποτιθέμενες  παροχές τους, για αυτό προσθέτουν πάντα ένα “αν”. «Αν» αντέχει η καπιταλιστική οικονομία, «αν δεν διαταράσσεται η δημοσιονομική ισορροπία»… και βάλε. Μετράνε τις ανάγκες του λαού και επειδή, λένε, ότι κοστίζουν πολύ, τις έχουν ήδη διαγράψει. Τις έχει προ πολλού διαγράψει το σάπιο σύστημα της εκμετάλλευσης που βολοδέρνει στα αδιέξοδά του, γι αυτό γίνεται όλο και χειρότερο για το λαό… Και ας λένε ότι θέλουν ο Μητσοτάκης, ο Τσίπρας και από κοντά και ο Ανδρουλάκης. Ό,τι και να πουν, όπως κι αν τα πουν, οι εργαζόμενοι τους έχουν πάρει χαμπάρι

Γι αυτό και ο κ. Τσίπρας ωρύεται ότι τον βάζουμε στο ίδιο τσουβάλι με τον Μητσοτάκη. Αλλά μόνος του μπήκε μέσα στο τσουβάλι, όταν ψήφισε το 3ο βάρβαρο μνημόνιο κάνοντας χρήση της ανοχής που τού πρόσφερε τότε η ΝΔ και το ΠΑΣΟΚ… Κι όταν μετά, ως αντιπολίτευση, έβαζε πλάτη και ψήφιζε τα 200 αντιλαϊκά νομοσχέδια της ΝΔ. Αυτά βλέπουν και σήμερα πρώην ψηφοφόροι του ΣΥΡΙΖΑ, τον εγκαταλείπουν και προσβλέπουν στο ΚΚΕ. Δεν χρειάζεται άλλη απόδειξη. Έχει κολλήσει τις τελευταίες βδομάδες η βελόνα στο 1950. Στο «τι Πλαστήρας, τι Παπάγος» που επαναλαμβάνει μονότονα ο Τσίπρας για να επιτεθεί στο ΚΚΕ. Μάλλον, ο κ. Τσίπρας τηρουμένων των ιστορικών αναλογιών, διεκδικεί να είναι ο συνεχιστής του Πλαστήρα.Όμως, εμείς είμαστε οι συνεχιστές του Νίκου Μπελογιάννη, τον οποίο έστειλε στο εκτελεστικό απόσπασμα ο Πλαστήρας, οι Αμερικάνοι και το Παλάτι. 

Τελευταία, παρακολουθούμε και μια άλλη αποκρουστική αντιπαράθεση… Ανάμεσα στα δύο κόμματα της σοσιαλδημοκρατίας, τον ΣΥΡΙΖΑ και το ΠΑΣΟΚ, για την κληρονομιά του Ανδρέα Παπανδρέου! Τσίπρας και Ανδρουλάκης έχουν πάρει το σύνθημα της «Αλλαγής» και το περιφέρουν από συγκέντρωση σε συγκέντρωση. Όπως καταλαβαίνετε, δεν είναι δική μας δουλειά, ούτε έχουμε καμία αγωνία να βγάλουμε πόρισμα, για το ποιος είναι ο νόμιμος κληρονόμος, ποιος έχει την υψηλή κυριότητα και ποιος έχει την επικαρπία. Θέλουμε, όμως, να απευθυνθούμε στον ελληνικό λαό με τις δημοκρατικές, προοδευτικές και αγωνιστικές παραδόσεις.Παίζουν με τα συναισθήματά σας! Παίζουν με τη μνήμη σας! Θέλουν να σας κάνουν να κοιτάτε στο μακρινό παρελθόν για να κλέψουν την ψήφο σας και μετά να τη στρέψουν εις βάρος σας. Πολλοί μπορεί να αναπολούν το παρελθόν με νοσταλγία, όμως η πραγματικότητα, είτε μας αρέσει είτε όχι, είναι πως δεν υπάρχει επιστροφή στο παρελθόν. Το 2023 δεν είναι 1981. Αυτό το σύστημα, που υπηρέτησε για χρόνια και το ΠΑΣΟΚ, αλλά και πρόσφατα από κυβερνητικές θέσεις ο ΣΥΡΙΖΑ, έχει γίνει πλέον, τόσο σάπιο, τόσο αντιδραστικό, που δεν μπορεί να παραχωρήσει πια το παραμικρό στον λαό, εκτός και αν το επιβάλει ο ίδιος με την πάλη του. 

Τώρα μάλιστα βρήκαν η ΝΔ και ο ΣΥΡΙΖΑ καινούριο τροπάρι. Την κυβέρνηση ειδικού σκοπού. Ο μεν ΣΥΡΙΖΑ για να ψαρεύει στα θολά νερά ότι μπορεί να φτιαχτεί κυβέρνηση σε 4 και 5 ζητηματάκια, ενώ οι κυβερνήσεις, είναι όλες και γενικού και όχι ειδικού σκοπού. Η δε ΝΔ πιάνει την πάσα για να προβάλλει τους δικούς της εκβιασμούς περί αστάθειας κι ακυβερνησίας. Όμως τους απαντάμε: Δεν σφάξανε που θα τσιμπήσουμε στις κουτοπονηριές τους! Τους έχουν πάρει πλέον χαμπάρι όλοι! Ναι φίλες και φίλοι! Τελικά, τίποτα δεν έχει αλλάξει στη στρατηγική των κομμάτων που διεκδικούν την κυβερνητική καρέκλα, όμως και τίποτα δεν είναι όπως παλιά. Γιατί μαζί με ένα έγκλημα, το έγκλημα στα Τέμπη, ζήσαμε στη χώρα μας και μεγαλειώδεις κινητοποιήσεις παντού σε όλη την Ελλάδα. Εκατοντάδες χιλιάδες λαού και νεολαίας πλημμύρισαν τους δρόμους και τις πλατείες όλης της χώρας... Ποτάμι ορμητικό η οργή του λαού, που στην κάλπη μόνο με έναν τρόπο μπορεί να εκφραστεί. Με την ενίσχυση του ΚΚΕ!Γιατί το υποσχεθήκαμε, το κάνουμε και θα συνεχίσουμε να το κάνουμε πράξη: Το έγκλημα αυτό, για το οποίο είναι υπεύθυνες όλες οι κυβερνήσεις της τελευταίας 15ετίας, όπως αποδείχτηκε, δεν θα αφήσουμε να ξεχαστεί. Όλων των νεκρών θα γίνουμε η φωνή!Τώρα που σχεδόν κανείς άλλος δεν θέλει μιλάει πια για αυτό, εμείς επιμένουμε για να δοθεί απάντηση στο σύνθημα αυτών των διαδηλώσεων: “Τα κέρδη τους ή οι ζωές μας”! Η ΝΔ, ο ΣΥΡΙΖΑ, το ΠΑΣΟΚ και οι υπόλοιποι απαντούν: Τα κέρδη τους! Εμείς, το ΚΚΕ, απαντάμε  σταθερά, μαχητικά, αποφασιστικά: Οι ζωές μας! Και αυτή την απάντηση τη δίνουμε καθημερινά με τη στάση μας, με τη δράση μας και με το Πρόγραμμα μας. Γιατί μόνο το Πρόγραμμα του ΚΚΕ γράφει πάνω - πάνω με μεγάλα γράμματα: ικανοποίηση των σύγχρονων αναγκών! Τέτοιο Πρόγραμμα έχει το ΚΚΕ, πρόγραμμα λαϊκής εξουσίας - διακυβέρνησης που μας βγάζει από τον σημερινό “φαύλο κύκλο”, από τα επαναλαμβανόμενα αδιέξοδα αυτού του συστήματος. 

Αυτό το πρόγραμμα το καταθέτουμε ανοιχτά στον λαό και είμαστε έτοιμοι να το υπηρετήσουμε, όταν ο λαός το επιλέξει, όταν αποφασίσει να βγει ενεργά στο προσκήνιο για να ακολουθήσουμε αυτόν τον δρόμο, και να είναι ο ίδιος πραγματικά στην εξουσία. Το ΚΚΕ έχει επιστημονικά επεξεργασμένο Πρόγραμμα για να γίνουν κοινωνική ιδιοκτησία όλα εκείνα τα μέσα που παράγουν τον πλούτο στη χώρα μας, τα εργοστάσια, οι μεγάλες επιχειρήσεις, τα λιμάνια, τα αεροδρόμια, ο σιδηρόδρομος. Για να λειτουργούν, όχι πια με σκοπό το κέρδος του κάθε “επενδυτή”- ληστή, αλλά για την κάλυψη των κοινωνικών αναγκών. Έχει πρόγραμμα αξιοποίησης του κεντρικού επιστημονικού σχεδιασμού της οικονομίας, προκειμένου να αξιοποιηθούν στο έπακρο οι παραγωγικές δυνατότητες, το εργατικό και επιστημονικό δυναμικό της χώρας, να εξαλειφθεί η ανεργία. Αυτή η εξουσία, αλλά και η οικονομία, θα στηριχθεί στον ενεργό ρόλο των εργαζομένων, που μέσα από τον τόπο δουλειά τους, με τις συνελεύσεις τους, θα αποφασίζουν για τα πάντα, θα εκλέγουν τους αντιπροσώπους τους, μέχρι και το ανώτατο, εθνικό επίπεδο, τους οποίους θα μπορούν ανά πάσα στιγμή να ανακαλούν, όταν δεν κάνουν καλά τη δουλειά τους. Γι’ αυτό λοιπόν, για το ωραίο το μεγάλο το συγκλονιστικό, το σοσιαλισμό, το ΚΚΕ μπορεί σήμερα να αναλαμβάνει μεγάλες ευθύνες. Αυτό έκαναν πάντα όσοι ένιωθαν αριστεροί, προοδευτικοί, δημοκράτες. Αναλάμβαναν μεγάλες ευθύνες καταθέτοντας μεγάλες θυσίες μέσα στο κίνημα, στους αγώνες. Αυτό κάνουμε κι εμείς σήμερα. 

Αναλαμβάνουμε την ευθύνη να πηγαίνουμε κόντρα στις πιέσεις όλου αυτού του σάπιου συστήματος, στους εκβιασμούς του, για να έχει δεμένο και χειραγωγημένο το λαό. Της οργάνωσης της πάλης, της αντεπίθεσης των εργαζομένων, του λαϊκού κινήματος. Αναλαμβάνουμε την ευθύνη να αντιπαλεύουμε τη μετατροπή της χώρας μας σε μια απέραντη αμερικανοΝΑΤΟϊκή βάση, τη συμμετοχή της στο μακελειό των ιμπεριαλιστών στην Ουκρανία. Γιατί σε αυτήν εδώ τη χώρα, οι ιμπεριαλιστές ξέρουν ότι θα είναι πάντα ανεπιθύμητοι, ξέρουν ότι τα σχέδιά τους θα βρίσκουν εμπόδια και θα καθυστερούν, όσο καλές σχέσεις κι αν έχουν οικοδομήσει με τα κόμματα του συστήματος.Αναλαμβάνουμε την ευθύνη και παίρνουμε σημαντικές πρωτοβουλίες για την οικοδόμηση στέρεων σχέσεων με τους άλλους λαούς, εκφράζουμε την αλληλεγγύη μας στους αγωνιζόμενους λαούς, στα Κομμουνιστικά Κόμματα που αγωνίζονται σε όλη την Ευρώπη, από άκρη σε άκρη του κόσμου. Ξέρουμε πως η ισχυροποίηση του ΚΚΕ θα δώσει δύναμη στους εργαζόμενους που απεργούν στη Γαλλία, στους Γερμανούς εργάτες που διεκδικούν συλλογικές συμβάσεις εργασίας με αυξήσεις και έχουν απέναντί τους τον φίλο του κ. Τσίπρα, τη δήθεν “προοδευτική” κυβέρνηση του Σολτς.

Φίλες και φίλοι, συντρόφισσες και σύντροφοι,Γι αυτό πολεμάμε και τραγουδάμε! Φέρνουμε σε πέρας ένα τεράστιο έργο, μια μεγάλη παρέμβαση του Κόμματος στο τομέα του Πολιτισμού. Γιατί δυνατός λαός, σημαίνει να έχει δυνατά αντισώματα απέναντι στις σάπιες αξίες που γεννά και συντηρεί αυτό το σάπιο σύστημα. Επιβεβαιώθηκε περίτρανα και αυτή την περίοδο ότι μόνο το ΚΚΕ και η ΚΝΕ μπορούν να κάνουν την υπέρβαση απέναντι στην υποκουλτούρα, αλλά και στην προσπάθεια εξωραϊσμού αυτής της βαρβαρότητας που επιχειρεί το σύστημα μέσω της τέχνης. Μπορούμε και δίνουμε ώθηση, έμπνευση και βήμα στη νέα καλλιτεχνική δημιουργία. Γιατί το ΚΚΕ είναι το Κόμμα που κάνει τις υπερβάσεις, όπως είπε ο Σταύρος Ξαρχάκος, για το καλό του λαού, της νεολαίας, να ανεβάζει το μπόι του λαού μας πιο ψηλά.Τέτοιες μεγάλες ευθύνες αναλαμβάνει το ΚΚΕ, κρατώντας ψηλά την ίδια σημαία του αγώνα, της ανιδιοτέλειας, της συλλογικότητας, της πραγματικής προόδου. Την ίδια σημαία σήκωσαν χιλιάδες αριστεροί, προοδευτικοί τα προηγούμενα χρόνια. Σε όλους εσάς απευθυνόμαστε που δακρύζετε ακόμα όταν ακούτε τον αγαπημένο μας Θάνο Μικρούτσικο να λέει, από το βήμα της τελευταίας του συναυλίας, στο Φεστιβάλ της ΚΝΕ το 2019, ότι: “Τα πράγματα είναι νόμος, αλλάζουν. Το θέμα είναι να τα αλλάξουμε στη σωστή κατεύθυνση. Εγώ το μόνο, το λίγο, που μπορώ να σας υποσχεθώ, είναι: Μέχρι τέλους, θα είμαι εδώ!”.Απευθυνόμαστε σε όλους εσάς, που ανατριχιάζετε διαβάζοντας την πολιτική διαθήκη του μεγάλου μας Μίκη Θεοδωράκη. Γιατί πολλοί νιώσατε ότι μιλούσε και για εσάς, όταν έγραφε ότι σβήνουν από το μυαλό του οι λεπτομέρειες και μένουν τα “μεγάλα μεγέθη”! Αυτά τα μεγάλα μεγέθη μάς ενώνουν στους δρόμους του αγώνα. Μπορούν να μας ενώσουν και την Κυριακή στην κάλπη. 
	
Ελάτε, λοιπόν, να βαδίσουμε μαζί τον δρόμο της εντιμότητας, της συνέπειας, του αγώνα για ένα καλύτερο αύριο για τους πολλούς. Αφήστε μόνους τους όσους σάς καλούν να βολεύεστε διαρκώς με τα λίγα, με μια ζωή αναντίστοιχη των δυνατοτήτων της εποχής μας. Είναι μόνοι τους και είμαστε όλοι μας! Γιατί μόνο ο λαός σώζει το λαό, με το ΚΚΕ μπροστά!Όλοι μαζί βαδίζουμε, γιατί όλοι και όλες έχουμε ταξικό πρόσημο. Δεν μας χωρίζει το χρώμα, η θρησκεία, το φύλο, η καταγωγή, η σεξουαλικότητα και ο προσανατολισμός του καθενός και καθεμιάς, το τι ψηφίζαμε χτες και προχτές.  Είμαστε όλοι και όλες κάθετα αντίθετοι στον οποιοδήποτε ρατσισμό, στο φασισμό, στη βία και την καταστολή, στην καπιταλιστική βαρβαρότητα.Φίλες και φίλοι,Συμβάλετε σε όλη την Ελλάδα να ανέβει το ποσοστό του ΚΚΕ! Να εκλεγούν πολύ περισσότεροι αγωνιστές βουλευτές του ΚΚΕ! Για να μεγαλώσει κι άλλο το ποσοστό του ΚΚΕ παντού, και στις 9 μονοεδρικές της χώρας! Μην ακούτε κανέναν που σας λέει ότι αυτή είναι χαμένη ψήφος. Κάθε ψήφος στο ΚΚΕ αθροίζεται στο πανελλαδικό του ποσοστό και στέλνει περισσότερους κομμουνιστές, αγωνιστές στη Βουλή, πανελλαδικά. Χαμένη είναι κάθε ψήφος στα κόμματα της ΝΔ, του ΣΥΡΙΖΑ, του ΠΑΣΟΚ που κυβέρνησαν και στα διάφορα συμπληρώματά τους, όπως το ΜΕΡΑ 25 και η Ελ. Λύση, που συγκυβέρνησαν και μας έφεραν ως εδώ!Μπορούμε και θα τα καταφέρουμε. Να ζωντανέψουμε ξανά την ελπίδα, με δυνατό ΚΚΕ!Γεια σας καλή δύναμη σε όλους και όλες!



