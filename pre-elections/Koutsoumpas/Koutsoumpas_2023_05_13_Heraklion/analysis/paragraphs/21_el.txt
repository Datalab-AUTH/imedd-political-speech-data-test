Πιστεύουμε ότι προσφέραμε όσα μπορούσαμε στον λαό μας, στο μέτρο και των δυνάμεων που μας έχει δώσει. Ο ένας και μοναδικός βουλευτής του ΚΚΕ σε όλη την Κρήτη, ο Μανώλης Συντυχάκης, έφερε όλα αυτά τα ζητήματα στη Βουλή, μαζί με πολλά ακόμα που αφορούν τον λαό της περιοχής. 
Γι’ αυτό, λοιπόν, σας καλούμε να αναλογιστείτε αν έχετε να κερδίσετε ή να χάσετε από την επανεκλογή βουλευτή του ΚΚΕ στο Ηράκλειο, από την εκλογή κι άλλων κομμουνιστών βουλευτών στο νησί σας. Μόνο κέρδος θα έχει η Κρήτη!
Η θέση που κρατάμε σήμερα, όλη μας η δράση υπέρ του λαού, το ότι δεν πρόκειται να γίνουμε δεκανίκι σε καμία αντιλαϊκή κυβέρνηση είναι ακριβώς, γιατί έχουμε πρόγραμμα επιστημονικά επεξεργασμένο, πρόγραμμα μιας άλλης, εργατικής - λαϊκής διακυβέρνησης - εξουσίας. Έχουμε πρόγραμμα για μια ανάπτυξη πραγματικά φιλολαϊκή, απαλλαγμένη από το κριτήριο του κέρδους που δημιουργεί όλα αυτά τα δεινά.