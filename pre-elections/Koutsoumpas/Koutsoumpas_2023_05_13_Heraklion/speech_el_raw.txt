Ένα είναι το ερώτημα που πρέπει να απαντήσει μέσα του κάθε εργαζόμενος, κάθε νέος και νέα, κάθε βιοπαλαιστής, λαϊκός άνθρωπος εδώ στο Ηράκλειο, σε ολόκληρη την Κρήτη, τη μία εβδομάδα που μένει μέχρι τις εκλογές και με αυτό το κριτήριο να πάει στην κάλπη την άλλη Κυριακή: Ποιο είναι το αποτέλεσμα εκείνο που μπορεί να κάνει πραγματικά τη διαφορά για τους ίδιους, να μην είναι “μια από τα ίδια” με τις προηγούμενες φορές; Με ποιο αποτέλεσμα θα μπορέσουν να αναθαρρήσουν; Να νιώσουν ότι κάτι αλλάζει; Τι είναι αυτό που κρίνεται τελικά σε αυτές τις εκλογές για τον λαό;
Εμείς, με την ειλικρίνεια και την εντιμότητα που ξέρετε ότι μας χαρακτηρίζει - άσχετα αν συμφωνείτε λιγότερο ή περισσότερο μαζί μας -  σας λέμε το εξής:

Το μόνο πραγματικά καλό που μπορεί να βγει για τον λαό μας από αυτές τις εκλογές, είναι να είναι πολύ πιο δυνατό το ΚΚΕ! Έτσι μόνο θα είστε οι ίδιοι πιο δυνατοί, για να αντιπαλέψουμε μαζί, από καλύτερες θέσεις, μια πολιτική αποδεδειγμένα αντιλαϊκή. Να ανοίξουμε έναν άλλο, καλύτερο δρόμο για εμάς και τα παιδιά μας, για τις ριζικές αλλαγές που έχουμε ανάγκη.
Μην δίνετε σημασία στους γνωστούς εκβιασμούς και τα διλήμματα που βάζουν όλοι οι άλλοι για να υποκλέψουν για μία ακόμα φορά τη λαϊκή ψήφο. Μην κάνετε δική σας τη δική τους αγωνία περί “σταθερότητας”. Η δική τους σταθερότητα, είναι αστάθεια για τα λαϊκά συμφέροντα.
Αντίθετα, όσο πιο αδύναμα, όσο πιο ασταθή είναι τα κόμματα του κεφαλαίου, η ΝΔ, ο ΣΥΡΙΖΑ και το ΠΑΣΟΚ και τα «συμπληρώματά» τους, τόσο το καλύτερο για όλους μας. 

Γιατί αυτά τα κόμματα, με το «καλημέρα» μετά τις εκλογές, με όποια σύνθεση κι αν τα βρουν μεταξύ τους για να συγκροτήσουν κυβέρνηση, θα παραλάβουν τη σκυτάλη του Ταμείου Ανάκαμψης για να περάσουν τα επόμενα 350 προαπαιτούμενα σε βάρος των εργαζομένων. Δεν κρατιούνται, μάλιστα, ούτε μέχρι τις εκλογές. Την Τετάρτη, την ώρα που οι αρχηγοί τους πάσχιζαν να δείξουν πόσο διαφέρουν στο debate, οι ευρωβουλευτές της ΝΔ, του ΣΥΡΙΖΑ και του ΠΑΣΟΚ, υπερψήφιζαν αγκαλιά τα νέα χαράτσια για τους λαούς που προβλέπει ο προϋπολογισμός της ΕΕ, για να συνεχιστεί το «φαγοπότι» των ομίλων.

Μετά τις εκλογές, ο στόχος της «δημοσιονομικής σταθερότητας» που μοιράζονται όλοι τους, τα ματωμένα πλεονάσματα που επιστρέφουν, σημαίνουν νέες θυσίες, νέους φόρους, νέα συμπίεση του εισοδήματος.
Μετά τις εκλογές, όλοι μας θα συνεχίσουμε να ζούμε τις συνέπειες της “απελευθερωμένης” αγοράς ενέργειας, της επέλασης του καπιταλιστικού κέρδους σε κάθε τομέα και σε κάθε πλευρά της ζωής μας, όπως τις ζήσαμε με τραγικό τρόπο με το έγκλημα των Τεμπών, που δεν πρέπει να ξεχαστεί.

Μετά τις εκλογές, οι τράπεζες, τα κοράκια των funds, οι διάφοροι Πάτσηδες και όλοι οι υπόλοιποι, στους οποίους η ΝΔ, ο ΣΥΡΙΖΑ και το ΠΑΣΟΚ έχουν παραδώσει τα κόκκινα δάνεια του κοσμάκη έναντι πινακίου φακής θα συνεχίσουν να πλειστηριάζουν σπίτια και να ξεσπιτώνουν λαϊκές οικογένειες. 

Προσέξτε! Μην σας παραπλανήσουν! Κανένας τους δεν λέει ότι θα το σταματήσει αυτό! Όλοι τους το θεωρούν αυτονόητο, γιατί, όπως είπε ο κ. Τσίπρας, πλειστηριασμοί γίνονται σε κάθε ευνομούμενη πολιτεία!

Μετά τις εκλογές, θα στείλουν τον εκπρόσωπο της επόμενης κυβέρνησης, στην επικείμενη σύνοδο του ΝΑΤΟ, που αναμένεται να δώσει «σήμα» για περαιτέρω εμπλοκή στον ιμπεριαλιστικό πόλεμο που μαίνεται στην Ουκρανία. Η ίδια κυβέρνηση θα συνεχίσει τα επικίνδυνα παζάρια στα Ελληνοτουρκικά για τις διευθετήσεις που ρίχνουν λάδι στη φωτιά των ανταγωνισμών. 
Σας καλούμε να αναρωτηθείτε: γιατί δεν ακούμε τίποτα απολύτως για αυτό το πολύ σοβαρό θέμα, μέσα στην προεκλογική περίοδο; Όταν όλοι τσακώνονται για όλους με την πιο ασήμαντη αφορμή; 
Γιατί μόνο το ΚΚΕ, επιμένει να το θέτει; 
Ο λόγος είναι απλός: δεν ακούμε τίποτα γιατί δεν έχουν πάνω σε τι να αντιπαρατεθούν! Γιατί συμφωνούν! Γι’ αυτό και ο Πρέσβης τον ΗΠΑ δηλώνει ότι δεν τον πολυαγχώνει ποια θα είναι η επόμενη κυβέρνηση. Αφού με όποια κυβέρνηση και αν προκύψει, αυτός θα τις κάνει τις βρωμοδουλειές του...

Φίλες και φίλοι
συντρόφισσες και σύντροφοι 
Η Κρήτη, που όλες οι ελληνικές κυβερνήσεις την έχουν μετατρέψει στο “αβύθιστο αεροπλανοφόρο” των ΗΠΑ, όπως οι ίδιοι λένε, και ταυτόχρονα την έχουν μετατρέψει σε στόχο των αντιπάλων τους, είναι ένα πολύ χαρακτηριστικό παράδειγμα, του τι σημαίνει η κάθε κυβέρνηση να συνεχίζει από εκεί που το άφησε η προηγούμενη και να το πηγαίνει ακόμα παραπέρα… 
Μιλάμε φυσικά για την επικίνδυνη ελληνοαμερικανική συμφωνία για τις βάσεις, που προετοίμασε η κυβέρνηση του ΣΥΡΙΖΑ και επικύρωσε η κυβέρνηση της ΝΔ. Πρόσφατα ο «Ριζοσπάστης» δημοσιοποίησε αναλυτικά σχέδιά τους για την αναβάθμιση και επέκταση της βάσης της Σούδας, που σχεδιάζεται, μάλιστα, με πρότυπο το “στρατηγείο” των ΝΑΤΟϊκών για τον πόλεμο στην Ουκρανία, τη βάση των ΗΠΑ στο Ράμσταϊν της Γερμανίας. Όσο μεγαλώνει η βάση, τόσο μεγαλώνουν οι κίνδυνοι και η ανασφάλεια για τον λαό μας!
Και πιστεύουμε ότι δεν έχει μείνει κανένας λογικός άνθρωπος που να πιστεύει ότι υπάρχει περίπτωση να κουνηθούν οι σύμμαχοί μας από τις βάσεις τους, για να συνδράμουν στην περίπτωση ενός θερμού επεισοδίου με την Τουρκία. Όσα τηλέφωνα και να τους κάνει ο κάθε πρωθυπουργός ή ο κύριος Βαρουφάκης, όπως μας είπε ότι θα κάνει… 
Λες και δεν έγιναν αρκετά τηλεφωνήματα όταν έγινε η εισβολή στην Κύπρο ή το 1996 με τα Ίμια… Το μόνο που θα λένε θα είναι “βρείτε τα”, όπως κάνουν όλα αυτά τα χρόνια που η επιθετικότητα της τουρκικής αστικής τάξης κλιμακώνεται στην αντιπαράθεσή της με την ελληνική άρχουσα τάξη. Γιατί αυτό που τους ενδιαφέρει πρωτίστως είναι να κρατήσουν την Τουρκία στην αγκαλιά του ΝΑΤΟ και μακριά από την αγκαλιά της Ρωσίας, για τα δικά τους συμφέροντα.

Φίλες και φίλοι, 
συντρόφισσες και σύντροφοι
Ένας είναι ο μεγάλος στόχος των κομμάτων του συστήματος, που διεκδικούν τη διακυβέρνηση του τόπου και σε αυτές τις εκλογές: η ανάπτυξη. Και επειδή αυτό το σύστημα λέγεται καπιταλισμός, πρόκειται για την καπιταλιστική ανάπτυξη. Γύρω από αυτό διασταυρώνουν τα ξίφη τους, για το ποιος είναι πιο ικανός να την εξασφαλίσει.  Πίσω από αυτόν τον στόχο καλούν και τον λαό να συνταχθεί.
Για σκεφτείτε, όμως, ανάπτυξη δεν είχαμε και το 2022; Τι κέρδισε ο λαός από αυτό; 
Είδε το διαθέσιμο εισόδημά του, τον πραγματικό μισθό να μειώνεται κατά 7,4% σύμφωνα με τα επίσημα στοιχεία. Για κάποιους άλλους βέβαια, τα αποτελέσματα της ανάπτυξης ήταν πολύ διαφορετικά: Πάνω από 10 δις ευρώ καθαρά κέρδη είχαν μόνο 150 εταιρείες που είναι εισηγμένες στο χρηματιστήριο, καταγράφοντας αύξηση 10%. 

Δεν θα λέγαμε ότι τα πήγαν και άσχημα. Έτσι δεν είναι;
Το νιώθουν οι εργαζόμενοι αυτό πολύ καλά «στο πετσί τους» κι εδώ στην Κρήτη. Το νιώθουν οι χιλιάδες ξενοδοχοϋπάλληλοι και εργαζόμενοι στον τουρισμό που έχουν ξεκινήσει εδώ και ένα μήνα την τουριστική σεζόν και δεν γνωρίζουν αν και πως θα την τελειώσουν. Γιατί ακόμα έχουμε Μάη και οι οργανώσεις του ΚΚΕ, τα σωματεία δεν προλαβαίνουν να καταγράφουν τις καταγγελίες για δουλειά από ήλιο σε ήλιο, 7ήμερα χωρίς ρεπό, σε άθλιες συνθήκες. 

Από την άλλη βέβαια, από πολύ νωρίς ξενοδόχοι, τουριστικοί επιχειρηματίες και τουρ - οπερέιτορς μιλάνε ανοιχτά για χρονιά ρεκόρ σε αφίξεις, έσοδα και προφανώς και νέα υπερκέρδη, αφού προηγούμενα, είχαν λάβει τις παχυλές επιδοτήσεις και φοροαπαλλαγές για ανακαινίσεις και νέες επενδύσεις σε πράσινες κλίνες από το ταμείο ανάκαμψης και τον κρατικό προϋπολογισμό. Ενώ οι εποχιακοί εργαζόμενοι – που είναι «πλούσιοι» σύμφωνα με τις κυβερνήσεις - έλαβαν μόνο τρεις μήνες το πετσοκομμένο ταμείο ανεργίας και «πολύ τους είναι», τους απάντησαν!  Άλλη μια απόδειξη ότι στους δημοσιονομικούς περιορισμούς και στις αντοχές της οικονομίας χωράνε μόνο οι λεφτάδες επενδυτές, όχι οι μεροκαματιάρηδες εργαζόμενοι. Αυτό είναι το κοινό πρόγραμμα ΝΔ, ΣΥΡΙΖΑ, ΠΑΣΟΚ. Αυτό είναι το θαύμα της ανάπτυξης του τουρισμού για την οποία όλοι μαζί κοκορεύονται και υπηρετούν.

Αφού όλοι μαζί έφτιαξαν όλο το αντεργατικό οπλοστάσιο που εξασφαλίζει το ξεζούμισμα των ξενοδοχοϋπαλλήλων και τον αφανισμό των αυτοαπασχολουμένων ΕΒΕ, τώρα μας διαφημίζει η ΝΔ ότι θα στείλει τους «ραμπο» των ελεγκτικών μηχανισμών να κάνουν τους τροχονόμους της εφαρμογής του!.
Τι να πρωτοθυμηθούμε:
- Η κυβέρνηση ΠΑΣΟΚ το 2011 κατάργησε τα βαρέα και ανθυγιεινά για ειδικότητες του κλάδου τους μάγειρες, τις καμαριέρες.
- Η συγκυβέρνηση ΝΔ-ΠΑΣΟΚ το 2012 κατάργησε επί τις ουσίας τις κλαδικές συμβάσεις και την Εθνική Γενική Συλλογική Σύμβαση Εργασίας και θεσμοθέτησε να ορίζεται ο βασικός μισθός με υπουργική απόφαση.
- Η κυβέρνηση ΣΥΡΙΖΑ-ΑΝΕΛ με το νόμο Κατρούγκαλου κατάργησε το εφάπαξ των ξενοδοχοϋπαλλήλων στην 20ετία και παγίωσε τα όρια ηλικίας συνταξιοδότησης στα 67. Νομοθέτησε τον περιορισμό του απεργιακού δικαιώματος.
- Η τελευταία κυβέρνηση της ΝΔ με το νόμο Χατζηδάκη με τη διευθέτηση του χρόνου εργασίας, μεταξύ άλλων, έβαλε ταφόπλακα στο 8ωρο και 5ημερο, που έτσι κι αλλιώς δεν είχε καμία πρακτική εφαρμογή στα ξενοδοχεία. Νόμος που κατά 50% ψήφισε και ο ΣΥΡΙΖΑ.

Καμία κυβέρνηση δεν κατάργησε τους αντεργατικούς – αντιασφαλιστικούς νόμους της προηγούμενης, αντίθετα πάτησε σε αυτούς και τους ενίσχυσε. Τόσο η λεγόμενη «προοδευτική – αριστερή» κυβέρνηση – μούφα, όσο και η νεοφιλελεύθερη δεξιά κυβέρνηση», στήριξαν τους επιχειρηματικούς ομίλους, τους μπούκωσαν με κέρδη, διαμόρφωσαν ακόμα χειρότερες συνθήκες εργασίας. Έδωσαν ζεστό χρήμα στους μεγαλοξενοδόχους. Μόνο το 2021, πάνω από 800 εκατ. ευρώ δόθηκαν, ως άμεση κρατική επιχορήγηση σε τουριστικές επιχειρήσεις, για να περιορίσουν τη χασούρα από τη μειωμένη κίνηση λόγω κορονοϊού.

Ούτε πώς θα καταφέρουν να ψηφίσουν την άλλη Κυριακή δεν ξέρουν οι χιλιάδες εργαζόμενοι στη σεζόν, αφού η άδεια ακούγεται σαν ανέκδοτο, ενώ η κυβέρνηση απέρριψε την τροπολογία του ΚΚΕ για να μπορέσουν να ψηφίσουν στον τόπο όπου εργάζονται. 

Τέτοια είναι η δημοκρατία σε αυτό το σύστημα… Σταματάει έξω από τις πύλες των χώρων δουλειάς. Εμείς, όμως, τους καλούμε να μην τους κάνουν τη χάρη. Να απαιτήσουν την άδεια που δικαιούνται και να πάνε να ψηφίσουν ΚΚΕ, για να τιμωρήσουν αυτούς που θέλουν να τους στερήσουν τη φωνή. 
Κερδίζει, τελικά, από αυτή την ανάπτυξη, όλος ο λαός της Κρήτης αυτό που του αναλογεί; Κερδίζουν μήπως οι δεκάδες χιλιάδες εργαζόμενοι στα ξενοδοχεία, στην εστίαση, στις αμέτρητες τουριστικές επιχειρήσεις; Κι αν κερδίζουν, τότε γιατί δεν κάνουν ουρές έξω από τις μεγάλες επιχειρήσεις αναζητώντας δουλειά; Γιατί γκρινιάζουν οι μεγαλοξενοδόχοι και εδώ στην Κρήτη και σε όλη τη χώρα, για μία ακόμη χρονιά, για δεκάδες χιλιάδες κενές θέσεις εργασίας;
Τι εμποδίζει - αν όχι η απληστία και ασυδοσία της εργοδοσίας, ο στόχος της κερδοσκοπίας - έναν εργαζόμενο στον τουρισμό να δουλεύει 7ωρο, 5ήμερο, 35ωρο, με ανθρώπινες συνθήκες δουλειάς και μισθούς που να καλύπτουν τις ανάγκες του; Γιατί είναι λογικό να δουλεύει κανείς 6 μήνες και να πρέπει να ζήσει δώδεκα; Γιατί ο τουρισμός και η αναψυχή δεν θα μπορούσε να λειτουργήσει όλο τον χρόνο; 
Ακριβώς γιατί, τα μονοπώλια θέλουν να απομυζούν, όταν και όσο έχει εισερχόμενη αυξημένη τουριστική κίνηση. 
Σκεφτείτε πόσοι, πώς και πόσο θα δούλευαν, αν ο λαός είχε πρόσβαση σε καλές, ποιοτικές διακοπές όλο τον χρόνο! Τι εμποδίζει αλήθεια, μια μικρή επιχείρηση να αναπτυχθεί και να διασφαλίζει μια καλή ζωή σε έναν αυτοαπασχολούμενο που δουλεύει μαζί με την οικογένειά του, αν όχι ο αδυσώπητος ανταγωνισμός με τα μεγαθήρια του κλάδου;

Το ίδιο όμως νιώθουν στο πετσί τους τα οφέλη της καπιταλιστικής ανάπτυξης και οι εκατοντάδες σεισμόπληκτοι και πλημμυρόπληκτοι των δήμων Μινώα, Αρχανών Αστερουσίων, Χερσονήσου και Μαλεβιζίου. 17 μήνες και βάλε, μετά τους σεισμούς στο Αρκαλοχώρι, 6 μήνες από τις φονικές πλημμύρες στην Αγία Πελαγία. 
Δεν είναι μόνο ότι οι άνθρωποι αυτοί δεν έχουν ακόμα ορθοποδήσει, αλλά είναι παντελώς εγκαταλειμμένοι από την κυβέρνηση και την τοπική διοίκηση. Είναι ότι ακόμα και σήμερα κανένας ουσιαστικός σχεδιασμός για αντιπλημμυρική και αντισεισμική θωράκιση των πολύπαθων αυτών περιοχών δεν έχει δρομολογηθεί.

Επιπλέον οι κάτοικοι βιώνουν και το δράμα των πλειστηριασμών! Και είναι γνωστό ότι τα funds δεν κάνουν διακρίσεις και καμιά προστασία δεν έχει προβλεφθεί για τους πληγέντες. Και συνεχίζουν να πληρώνουν ΕΝΦΙΑ, συνεχίζουν να πληρώνουν τους φόρους και την ίδια στιγμή τους δεσμεύουν λογαριασμούς τραπεζών, παρόλο που τους είχαν βάλει κάποια λεφτά, ακριβώς για να τους έχουν δέσμιους.

Και όλα αυτά, όταν λίγο πιο πέρα στο πολύπαθο Καστέλι, η χρηματοδότηση των μεγαλοκατασκευαστών και ιδιοκτητών του νέου αεροδρομίου, ρέει άφθονα και επεκτείνεται, όπως βέβαια και η καταστροφή της περιοχής. 
Το σχέδιο είναι προφανές. Ξεπούλημα «μπιρ παρά» των λαϊκών περιουσιών και μετατροπή της περιοχής, από αγροτική παραγωγική σε μπίζνα real estate. Μόνο το ΚΚΕ στάθηκε ειλικρινά δίπλα τους, στις αγωνίες και στις διεκδικήσεις τους για άμεσες, στο 100% αποζημιώσεις των ζημιών τους και ουσιαστική βοήθεια να ξαναφτιαχτούν οι κατοικίες και οι επιχειρήσεις τους ή μήπως δε νιώθουν στο πετσί τους την αντιλαϊκή πολιτική οι υγειονομικοί του νησιού, αλλά και όσοι κάτοικοι - μην τους τύχει - χρειαστεί να επισκεφτούν τις δομές υγείας;

Η υποβάθμιση του δημόσιου συστήματος Υγείας και η εμπορευματοποίηση των υπηρεσιών του, οι κλειστές χειρουργικές αίθουσες και η πολύμηνη αναμονή για ένα ραντεβού, οι τεράστιες ελλείψεις σε προσωπικό, η δραστική μείωση των κρατικών δαπανών και η αύξηση των άμεσων και έμμεσων πληρωμών του λαού για την ιατροφαρμακευτική περίθαλψη είναι αποτελέσματα της πολιτικής όλων των κυβερνήσεων, που φάνηκε με τον πιο τραγικό τρόπο στα τρία χρόνια πανδημίας.
Αποκορύφωμα αυτής της κατάστασης είναι το νομοσχέδιο για τη δευτεροβάθμια περίθαλψη που ψήφισε η κυβέρνηση της ΝΔ, που μιλάει για συγχωνεύσεις νοσοκομείων με μικρή χιλιομετρική απόσταση, «φωτογραφίζοντας» το Βενιζέλειο και τα νοσοκομεία του νομού Λασιθίου. Αυτός είναι και ο λόγος που το νοσοκομείο συστηματικά και συνειδητά υποβαθμίζεται.

Φίλες και φίλοι, 
συντρόφισσες και σύντροφοι
Οι κομμουνιστές και οι κομμουνίστριες ήμασταν και την τετραετία που πέρασε, πρώτοι στη μάχη, για να αλλάξουν όλα αυτά, για να πετύχουμε και την παραμικρή ανακούφιση, κάνοντας πράξη το σύνθημα “μόνο ο λαός σώζει τον λαό”. Παλέψαμε για αυξήσεις στους μισθούς, για υπογραφή Συλλογικών Συμβάσεων Εργασίας που θα μπαίνουν εμπόδιο στη φυσική εξόντωση των εργαζομένων. Για μέτρα υπέρ της υγείας και ασφάλειας, ώστε να μην σακατεύονται οι εργαζόμενοι, για μέτρα αποκατάστασης των πληγέντων από φυσικές καταστροφές, για ενίσχυση των δημόσιων νοσοκομείων, των κέντρων υγείας παντού, για αναβάθμιση της εκπαίδευσης που παρέχεται στα παιδιά μας και πολλά ακόμα. 

Πιστεύουμε ότι προσφέραμε όσα μπορούσαμε στον λαό μας, στο μέτρο και των δυνάμεων που μας έχει δώσει. Ο ένας και μοναδικός βουλευτής του ΚΚΕ σε όλη την Κρήτη, ο Μανώλης Συντυχάκης, έφερε όλα αυτά τα ζητήματα στη Βουλή, μαζί με πολλά ακόμα που αφορούν τον λαό της περιοχής. 
Γι’ αυτό, λοιπόν, σας καλούμε να αναλογιστείτε αν έχετε να κερδίσετε ή να χάσετε από την επανεκλογή βουλευτή του ΚΚΕ στο Ηράκλειο, από την εκλογή κι άλλων κομμουνιστών βουλευτών στο νησί σας. Μόνο κέρδος θα έχει η Κρήτη!
Η θέση που κρατάμε σήμερα, όλη μας η δράση υπέρ του λαού, το ότι δεν πρόκειται να γίνουμε δεκανίκι σε καμία αντιλαϊκή κυβέρνηση είναι ακριβώς, γιατί έχουμε πρόγραμμα επιστημονικά επεξεργασμένο, πρόγραμμα μιας άλλης, εργατικής - λαϊκής διακυβέρνησης - εξουσίας. Έχουμε πρόγραμμα για μια ανάπτυξη πραγματικά φιλολαϊκή, απαλλαγμένη από το κριτήριο του κέρδους που δημιουργεί όλα αυτά τα δεινά.

Είμαστε έτοιμοι, όταν η εργατική τάξη, ο ελληνικός λαός το επιλέξει, να αναλάβουμε την ευθύνη μας σε μια λαϊκή διακυβέρνηση, όπου πρωταγωνιστές θα είναι οι ίδιοι οι παραγωγοί του πλούτου και όχι οι κηφήνες που τον απομυζούν. Σε μια τέτοια, πραγματική εξουσία των εργαζομένων, όπου ο λαός δεν θα είναι θεατής, απλά με μια ψήφο στα τέσσερα χρόνια, που η δημοκρατία δε θα σταματάει έξω από τις πύλες των εργοστασίων ή στις εισόδους των πολυκαταστημάτων, των ξενοδοχείων, αλλά κάθε παραγωγική μονάδα θα είναι κυψέλη, όχι μόνο εργασιακής δημιουργίας, αλλά και δημοκρατίας, συζήτησης, αγωνιστικής εθελοντικής πρωτοβουλίας! Σε μια τέτοια διακυβέρνηση – εξουσία, όπου θα συμμετέχει το ΚΚΕ, οι εκλεγμένοι αντιπρόσωποι του λαού, θα λογοδοτούν πραγματικά σε αυτούς που τους εξέλεξαν. 

Θα υπάρχει η δυνατότητα του ελέγχου και της ανάκλησης, κάθε κρίσιμο νομοσχέδιο ή απόφαση θα συζητιέται μέχρι κάτω, μέσα σε όλο το λαό, στους χώρους δουλειάς, στις εργατικές λαϊκές συνελεύσεις. Σε αυτή την εργατική - λαϊκή εξουσία θα πάρει σάρκα και οστά, η πιο βαθειά και πλατιά έννοια τη ελευθερίας και της δημοκρατίας, θα καταργηθεί κάθε διάκριση, κάθε καταναγκασμός και πρώτα απ’ όλα η εκμετάλλευση ανθρώπου από άνθρωπο. Ο μόνος «καταναγκασμός» θα είναι η απαγόρευση της εκμετάλλευσης. 

Σε αυτή την εξουσία, θα απελευθερωθούν οι πρωτόγνωρες δυνατότητες στην παραγωγή, θα αξιοποιηθούν τα πλεονεκτήματα του τόπου μας, τα πλούσια εδάφη, οι εξαιρετικές κλιματολογικές συνθήκες, ο σημαντικός ορυκτός πλούτος, οι δυνατότητες για πραγματική πράσινη ενέργεια από όλες τις εγχώριες πηγές ενέργειας. 
Θα αξιοποιηθεί η πλούσια πείρα των εργαζομένων, τα επιστημονικά επιτεύγματα, όλη η οικονομία, κάθε πόρος, κάθε υποδομή, κάθε παραγωγική δραστηριότητα θα συγκλίνουν μέσω του κεντρικού σχεδίου σε έναν βασικό νόμο: Δηλαδή, στην ικανοποίηση των σύγχρονων κοινωνικών αναγκών και όχι στο κέρδος.

Μια τέτοια διακυβέρνηση, θα σπάσει τα δεσμά των διεθνών ανισότιμων σχέσεων και συμφωνιών. Θα αποδεσμεύσει τη χώρα από την ΕΕ και το ΝΑΤΟ, θα πραγματοποιήσει διμερείς συμφωνίες σε ισότιμη βάση με άλλες χώρες. 
Σήμερα υπάρχει λύση για να φτιάξουμε έναν πολύ ασφαλή και σύγχρονο δίκτυο στις μεταφορές. Υπάρχει λύση για να μην εξαρτόμαστε διατροφικά - και όχι μόνο - σε αυτό τον πλούσιο και ευλογημένο τόπο. Υπάρχει λύση για την αντιμετώπιση των πλημμυρικών φαινομένων, των ισχυρών σεισμών, αξιοποιώντας τα επιστημονικά επιτεύγματα, με ολοκληρωμένο σχεδιασμό.

Σήμερα έχουν διαμορφωθεί επιστημονικά οι όροι για να υπάρχει ένα σύστημα Πρωτοβάθμιας Φροντίδας Υγείας και Νοσοκομείων πλήρως στελεχωμένων με όλες τις ειδικότητες και όλα τα σύγχρονα μέσα.
Υπάρχει λύση για να αποτελούν ο τουρισμός, η αναψυχή και η ξεκούραση, κατοχυρωμένο δικαίωμα της εργατικής τάξης και των λαϊκών στρωμάτων και όχι ένα ακριβοπληρωμένο εμπόρευμα. Να απολαμβάνουν τις ομορφιές όλης της χώρας με σύγχρονες υποδομές, που τώρα αδυνατούν σε ένα μεγάλο ποσοστό, κυρίως για οικονομικούς λόγους. 

Ο τουρισμός να γίνει δικαίωμα και γέφυρα πραγματικής φιλίας, γνωριμίας και συνεργασίας των λαών. Γι’ αυτό βαδίζουμε στο δρόμο της σύγκρουσης με τον πραγματικό αντίπαλο, αυτόν που όλα τα άλλα κόμματα κρύβουν, γιατί τον υπηρετούν, το απάνθρωπο σύστημα της εκμετάλλευσης.

Φίλες και φίλοι, 
συντρόφισσες και σύντροφοι
Λίγες μέρες μένουν μέχρι το άνοιγμα της κάλπης της 21ης Μάη και είναι μέρες που μπορούν να γίνουν πάρα πολλά ακόμα από τα μέλη και τους φίλους του ΚΚΕ, για να φτάσει το Κόμμα όσο πιο ψηλά γίνεται. Με τα ψηφοδέλτια για κάθε εκλογική περιφέρεια στο χέρι τις μέρες που απομένουν, μέχρι την τελευταία στιγμή, οργανώνουμε ένα ακόμα πιο πλατύ άνοιγμα στον λαό και τη νεολαία.
Σπίτι το σπίτι στις συνοικίες, πόστο το πόστο στους χώρους δουλειάς και σπουδών, άνθρωπο τον άνθρωπο παντού, να μεταφέρουμε το κάλεσμα του Κόμματος, για ακόμα πιο δυνατό ΚΚΕ, ώστε να είναι ο ίδιος ο λαός δυνατός την επόμενη μέρα των εκλογών.

Τώρα, λοιπόν, είναι ώρα η συζήτηση να πάει στο «διά ταύτα»: Σ' αυτές τις εκλογές ΚΚΕ! Να χρεοκοπήσει μέχρι και την τελευταία στιγμή κάθε ψευτοδίλημμα, κάθε εμπόδιο που βάζουν τα άλλα κόμματα στο κριτήριο του εργατόκοσμου, προσπαθώντας να τον στοιχίσουν στην αναζήτηση «σωτήρα».

Ο λαός της Κρήτης ξέρει καλά, μπορεί να καταλάβει ότι ούτε «προκοπή» θα δει από τη ΝΔ, ούτε «ξαστεριά» θα κάνει με ΣΥΡΙΖΑ και ούτε θα κρατούν τα «μπόσικα» οι πρόθυμες ουρές τους, ΠΑΣΟΚ και ΜέΡΑ25.
Αφήστε που τώρα φαίνεται ότι έχουν πέσει για τα καλά οι «διαχωριστικές γραμμές». Οι μεταγραφές και στα ψηφοδέλτια των νομών της Κρήτης ανάμεσα σε ΝΔ, ΣΥΡΙΖΑ, ΠΑΣΟΚ και ΜέΡΑ25, δίνουν και παίρνουν. Τόσο μεγάλες είναι – βλέπετε - οι αποστάσεις που χωρίζουν τα αστικά κόμματα. 

Αντίθετα, ο λαός της Κρήτης ξέρει, ότι έχει πολλά να κερδίσει από ένα ισχυρό ΚΚΕ στην Κρήτη και σε όλη την Ελλάδα. Με περισσότερους εκλεγμένους βουλευτές που θα τούς έχουν σταθερούς, στο πλάι τους, παρόντες παντού, στις δυσκολίες που αντιμετωπίζουν  και στις διεκδικήσεις τους.
Μέχρι το τελευταίο λεπτό κάνουμε τη νύχτα μέρα! Για να πάρουν απάντηση αυτοί που κυβερνούν τα τελευταία 4 χρόνια και τσάκισαν τον λαό με την πολιτική τους. Και απάντηση μπορούν να πάρουν μόνο με την ψήφο στον αυθεντικό αντίπαλο της πολιτικής τους, στο ΚΚΕ. 

Όπως πήραν απάντηση στις φοιτητικές εκλογές, όπου η παράταξη της ΚΝΕ, η Πανσπουδαστική, αναδείχθηκε για δεύτερη συνεχόμενη χρονιά πρώτη δύναμη, αφήνοντας 10 ποσοστιαίες μονάδες πίσω την κυβερνητική ΔΑΠ και την παράταξη του ΣΥΡΙΖΑ να ανταγωνίζεται τα λευκά…
Να πάρουν απάντηση και όσοι στήριξαν την κυβέρνηση της ΝΔ με τη στάση τους όλη αυτή την τετραετία, ψηφίζοντας τα μισά της νομοσχέδια και βάζοντας πλάτη σε όλες τις κρίσιμες στιγμές, αφού πρώτα είχαν τσακίσει και αυτοί τον λαό ως κυβέρνηση. Κι έχουν το θράσος τώρα να “ξύνονται στη γκλίτσα του τσοπάνη”, όπως ο κ. Τσίπρας, που προσπαθεί, δήθεν, να εκβιάσει το ΚΚΕ για να του δώσει στήριξη να καθίσει πάλι στον σβέρκο του λαού και να συνεχίσει το έργο του Μητσοτάκη.

Ξέρει πολύ καλά ότι τέτοια περίπτωση δεν υπάρχει. Αν δεν πατήσαμε τη “μπανανόφλουδα” το 2012 και το 2015, τότε που δεν είχε ακόμα κυβερνήσει και εμπορευόταν τις ελπίδες με το κιλό, λες και είναι πορτοκάλια, υπάρχει περίπτωση να του κάνουμε τη χάρη τώρα που δεν μπορεί να πείσει ούτε όσους τον πίστεψαν στο παρελθόν;
Φυσικά και δεν το πιστεύουν αυτό. Ο εκβιασμός που απευθύνουν δεν είναι προς το ΚΚΕ γενικά. Είναι, στην πραγματικότητα, εκβιασμός προς τον λαό, στους ψηφοφόρους, εκβιασμός προς όλους όσοι τους πήραν χαμπάρι και σκέφτονται να τους εγκαταλείψουν. Και δεν είναι και λίγοι… 

Δείχνει κυρίως, τη μεγάλη δυσκολία που συναντούν στο να πείσουν τον προοδευτικό κόσμο αυτής της χώρας, τους εργαζόμενους, τη νεολαία, ακόμα και όσους τους ψήφισαν το 2019, ότι αποτελούν πραγματική εναλλακτική απέναντι στη ΝΔ. 
Ξέρουμε, άλλωστε, ότι πολλοί από αυτούς σκέφτονται σήμερα να ψηφίσουν το ΚΚΕ. Σας καλούμε, λοιπόν, να κλείσετε τα αυτιά σας στους εκβιασμούς και να κάνετε την ώρα της κάλπης, το μεγάλο βήμα. 
Σας περιμένουμε δίπλα μας, να βαδίσουμε μαζί στον ίδιο δρόμο της εντιμότητας. Να δώσουμε μαζί τις μεγάλες μάχες που έχει ανάγκη ο λαός μας.
Δυνατό ΚΚΕ, λοιπόν, την άλλη Κυριακή. Για να εκφραστεί η οργή και η αγανάκτηση. Για να έχει ο λαός ασπίδα για το σήμερα. Για να δυναμώσει η ελπίδα για το αύριο!
