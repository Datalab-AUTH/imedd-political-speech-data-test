Φίλες και φίλοι,
συντρόφισσες και σύντροφοι
Είμαστε εδώ, στα Γιάννενα, την πρωτεύουσα της Ηπείρου, συνεχίζοντας τη μεγάλη μας πολιτική εξόρμηση στον λαό, τη μεγάλη μας προσπάθεια να φτάσει από άκρη σε άκρη της Ελλάδας, σε κάθε εργαζόμενο και εργαζόμενη, νέο και νέα, το κάλεσμα ισχυροποίησης του ΚΚΕ. Καθημερινά συναντάμε, συζητάμε με εργάτες και εργάτριες στους χώρους δουλειάς, με ανθρώπους του μόχθου στις πόλεις και τα χωριά, με νέα παιδιά στα σχολεία και τις σχολές που προβληματίζονται, ακούνε ίσως για πρώτη φορά τι λέει το Κόμμα μας και σκέφτονται πως τώρα δε σηκώνει άλλη αναβολή. Τώρα είναι η ώρα να βάλουμε μπροστά τις δικές μας ανάγκες και τις ανάγκες των παιδιών μας. Και δω στα Γιάννενα οι ανάγκες του εργάτη, του βιοπαλαιστή αγρότη και αυτοαπασχολούμενου, του κάθε νέου και της κάθε γυναίκας, καθρεφτίζονται μόνο στο ψηφοδέλτιο του ΚΚΕ. Ναι, λοιπόν, στις εκλογές της 21ης Μάη μπορεί να γίνει ένα σημαντικό βήμα μπροστά να ενισχυθεί όσο πιο πολύ γίνεται το ΚΚΕ, για να δυναμώσει η αισιοδοξία, η ελπίδα και το πιο σημαντικό, να ανοίξουμε τον δικό μας δρόμο, το δρόμο της ανατροπής.  

Έχουμε από την αρχή ξεκαθαρίσει το δίλημμα περί σταθερότητας, δήθεν ακυβερνησίας που θέτουν η κυβέρνηση της ΝΔ και – με παραλλαγές – και οι άλλες δυνάμεις στον λαό, είναι εκβιαστικό και ψεύτικο. Γιατί η ΝΔ, ο ΣΥΡΙΖΑ, το ΠΑΣΟΚ ακριβώς επειδή συμφωνούν στη βασική γραμμή πλεύσης, μπορούν να σχηματίσουν κυβέρνηση, ίσως μαζί και με άλλους πρόθυμους και είναι δεδομένο ότι θα το κάνουν. Και αν δεν το κάνουν στις 22 Μαϊου, δεν είναι γιατί δυσκολεύονται, είναι γιατί θέλουν να εκβιάσουν, να κλέψουν με κάθε τρόπο την ψήφο του λαού ξανά. Βέβαια όσο περνούν οι μέρες, οι εκβιασμοί κλιμακώνονται. Ήταν αναμενόμενο, το περιμέναμε να συμβεί. Παίζουν τα ρέστα τους για να εγκλωβίσουν τον λαό. Να αποσπάσουν τη στήριξή του σε μια πολιτική που την επόμενη μέρα θα επιτεθεί στο εισόδημά του, στα δικαιώματα, στη ζωή του. Παίζουν όλοι τα ρέστα τους, γιατί ξέρουν ότι το κύρος του ΚΚΕ στον λαό είναι ανεβασμένο. Ότι είναι πολύ περισσότεροι από ότι στο παρελθόν οι άνθρωποι που «ψάχνονται», που δεν τους πάει το χέρι να ψηφίσουν κανένα από τα κόμματα που κυβέρνησαν τα τελευταία τουλάχιστον 15 χρόνια και μας έφεραν ως εδώ. Που μας λένε «μόνο εσείς μένετε σταθεροί, παλεύετε διαρκώς για όλους μας». Ξέρουν ότι ο λαός και η νεολαία μας έζησε πολλά και την τετραετία που πέρασε. 

Ότι το σύνθημα «μόνο ο λαός σώζει τον λαό» έγινε πράξη σε πολλές περιπτώσεις, όταν το εχθρικό αστικό κράτος ήταν απόν ή και απέναντι, όταν ζωές και περιουσίες θυσιάστηκαν για τα κέρδη. Στην πανδημία, στις πυρκαγιές, στις χιονοθύελλες, στα δυστυχήματα, στους πλειστηριασμούς και τις εξώσεις όμως οι κομμουνιστές και οι κομμουνίστριες ήταν πάντα εκεί, κερί αναμμένο δίπλα στον λαό. Δεν υπολόγισαν κόπο, θυσίες και απαγορεύσεις. Μαζί τα περάσαμε όλα και μείναμε δυνατοί. 

Όλα αυτά δεν είναι εύκολο να ξεχαστούν μέσα στις λίγες μέρες της προεκλογικής περιόδου, όσο κι αν έχει «κολλήσει η βελόνα» στο ποιος θα κυβερνήσει με ποιον. Όπως επίσης είναι δύσκολο να κρυφτούν αυτά που έρχονται την επόμενη μέρα, που θα είναι ακόμα πιο δύσκολα, ανεξάρτητα από το «χρώμα» της κυβέρνησης που θα συγκροτηθεί τελικά. Γι’ αυτό η ΝΔ θυμήθηκε μέχρι και τις κλειστές τράπεζες του 2015, μπας και ξεχάσουμε ότι τώρα έχουμε 2023 και οι ανοιχτές τράπεζες κλείνουν σπίτια. Γι΄ αυτό η ηγεσία του ΣΥΡΙΖΑ εκνευρίζεται και οδηγείται στην αμετροέπεια. Έφτασε στο σημείο να μιλάει για ευθύνες του ΚΚΕ επειδή, λέει, δεν ενδιαφερόμαστε για το ποιος θα κυβερνήσει. Και αν δεν του δώσουμε, λέει, τους βουλευτές που θα του λείπουν για να κυβερνήσει με το ΠΑΣΟΚ, ανοίγουμε τον δρόμο στον Μητσοτάκη…. Ήμαρτον πια, τι άλλο θα ακούσουμε από δαύτους… Αλλά… αυτοί είναι! Τέτοια φιντάνια ήταν από πάντα…

Αλήθεια, είναι δυνατόν να μην ενδιαφερόμαστε για το ποιος θα κυβερνήσει; Αφού εμείς θα είμαστε αυτοί που θα βρεθούμε απέναντί του, μαζί με το λαό για να αποτρέψουμε τα αντιλαϊκά τους μέτρα. Αν, πάντως, μας κατηγορεί ότι δεν βοηθάμε κάποιον από τους δύο να κυβερνήσει σε βάρος του λαού, ναι, αυτή την κατηγορία τη δεχόμαστε με μεγάλη χαρά. Και πάντως δεν είμαστε μόνο εμείς, αλλά περίπου το 30% του λαού και πλέον που απαντάει σε όλες τις έρευνες ότι δεν προτιμά κανέναν από τους δύο. Και η αλήθεια είναι πως έχουν κάνει και οι δύο μεγάλη προσπάθεια για να καταφέρουν αυτό το αποτέλεσμα. Τους το αναγνωρίζουμε αυτό. Εμείς, πάντως, ευθύνες αναλαμβάνουμε μόνο απέναντι στον ελληνικό λαό και όχι απέναντι στον κάθε επίδοξο διαχειριστή της σαπίλας και το σύστημά τους. 

Τις αναλαμβάνουμε, για παράδειγμα, απέναντι στα ποτάμια λαού και νεολαίας που πλημμύρισαν κάθε πόλη της χώρας μετά το προδιαγεγραμμένο έγκλημα στα Τέμπη. Σε όλους αυτούς, είπαμε και τότε, και λέμε και τώρα, ότι δεν θα αφήσουμε να ξεχαστεί αυτό το έγκλημα στον βωμό του κέρδους.

Έχουμε υποχρέωση, λοιπόν, να βρεθούμε απέναντι στην επόμενη κυβέρνηση, όποιο χρώμα και έχει που θα συνεχίσει να υπηρετεί τον ίδιο θεό του κέρδους και θα το κάνουμε, όπως αδιάκοπα, αταλάντευτα το κάναμε πολλά χρόνια τώρα. Μάρτυράς μας η εργατική τάξη, ολόκληρος ο λαός και των Ιωαννίνων. Το λέμε και το πιστεύουμε: ένα πολύ πιο ισχυρό ΚΚΕ είναι το μόνο θετικό αποτέλεσμα που μπορούν να βγάλουν οι κάλπες της 21ης Μαΐου. Όλη η δύναμη που θα δώσει ο λαός στο ΚΚΕ, θα κατατεθεί για να έρθουν στο προσκήνιο οι δικές του ανάγκες, οι ανάγκες της νέας γενιάς, ανάγκες οι οποίες δεν πρόκειται να ικανοποιηθούν ούτε στον αιώνα τον άπαντα, όταν κριτήριο της  ανάπτυξης παραμένει το καπιταλιστικό κέρδος. 

Κι αυτό φωνάζει από παντού! Όχι μόνο από τα κυβερνητικά πεπραγμένα τους, αλλά και από τα κυβερνητικά προγράμματά τους που νομίζει κανείς ότι έχουν γραφτεί από το ίδιο χέρι. Τα παραδείγματα πολλά και εδώ στην Ήπειρο, στα Γιάννενα. Να πάρουμε το παράδειγμα του νερού, μιας και είμαστε σε μια πόλη όπως τα Γιάννενα, όπου βρέχει το μισό χρόνο, έχει πλούσιες υδροφόρες πηγές κι όμως ο λαός  στερείται την πρόσβαση σε φθηνό, ποιοτικό νερό; Ταυτόχρονα, οι εταιρείες εμφιάλωσης, (τις οποίες επισκέφθηκε πρόσφατα και ο Μητσοτάκης, όχι τυχαία, αφού το τελευταίο νομοσχέδιο της κυβέρνησής του, ήταν αυτό της εμπορευματοποίησης του νερού), αυτές οι εταιρίες λοιπόν, χάνουν το μέτρημα των κερδών τους, πανηγυρίζουν για νέες παραγωγικές μονάδες. Από τη μία, οι εταιρείες εμφιάλωσης έχουν αυξήσει την άντληση υδάτων, παραχωρούνται πηγές και κοινοτικές εκτάσεις σχεδόν τζάμπα, Δήμοι και Περιφέρεια φροντίζουν να τους απαλλάσσουν από πρόστιμα και από την άλλη περιοχές όπως το Πέραμα, η Κρύα, η Κατσικά, η Αμφιθέα και άλλες, βιώνουν τους καλοκαιρινούς μήνες συστηματικές διακοπές νερού. Τα Καρδαμίτσια και η Πεδινή κάθε χρόνο πλημμυρίζουν. Το μόνιμο προσωπικό της ΔΕΥΑΙ έχει μειωθεί στο μισό από το 2000 και ταυτόχρονα ο όγκος εργασιών έχει αυξηθεί κατακόρυφα. Ταυτόχρονα, στις «μεγαλύτερες γραμμές εμφιάλωσης φυσικού μεταλλικού νερού στην Ευρώπη» - χρησιμοποιώ τα ίδια τα λόγια του Πρωθυπουργού - δίνουν και παίρνουν τα εφταήμερα, η εντατικοποίηση και τα «κουκουλωμένα» εργατικά ατυχήματα. Αυτά είναι, άλλωστε, που φέρνουν τα τεράστια κέρδη. Μαζί, φυσικά, με τα κλεμμένα χρήματα όλου του λαού, που από τη φοροαφαίμαξη των οικογενειών μας, μετατρέπονται σε επιχορηγήσεις των «Αναπτυξιακών Νόμων» για τις περιβόητες επενδύσεις! Υπάρχει κι άλλο παράδειγμα από το Νομό, που αποδεικνύει ότι λαϊκή ευημερία και καπιταλιστική ανάπτυξη δε συμβαδίζουν. Λίγες μόλις μέρες μετά τα εγκαίνια της νέας παραγωγικής μονάδας της γαλακτοβιομηχανίας «ΔΩΔΩΝΗ» από τον πρωθυπουργό, οι βιοπαλαιστές κτηνοτρόφοι είδαν κι άλλη μείωση στην τιμή που πληρώνονται για το γάλα που της δίνουν, η οποία δεν καλύπτει πλέον ούτε το κόστος παραγωγής! 

Φίλες και φίλοι συντρόφισσες και σύντροφοι. Θα έλεγε κανείς πως δεν χρειαζόταν να γίνουν εκλογές για να διαπιστώσει κανείς τις στρατηγικές συγκλίσεις μεταξύ της ΝΔ, του ΣΥΡΙΖΑ, του ΠΑΣΟΚ, σε ζητήματα που θίγουν τον πυρήνα των αναγκών του λαού, αρκεί η καθημερινότητα που ζει. 

Ένα από τα χαρακτηριστικά παραδείγματα είναι το ζήτημα της Υγείας, το οποίο θα έλεγε κανείς πως είναι μόνιμα στο επίκεντρο, όχι μόνο γιατί αφορούν στην ίδια τη ζωή του λαού, αλλά και γιατί στα χρόνια που πέρασαν δεν περάσαμε και λίγα. Γι αυτό ΝΔ και ΣΥΡΙΖΑ πλειοδοτούν προεκλογικά, ότι θα φτιάξουν το ΕΣΥ, ότι θα κάνουν χιλιάδες προσλήψεις, θα χτίσουν νέα νοσοκομεία, Κέντρα Υγείας, θα, θα, θα. 

Όμως ποιος μπορεί, αλήθεια να ξεχάσει, τι ζήσαμε μέσα στην πανδημία; Όταν η κυβέρνηση της ΝΔ προστάτευσε τους ιδιωτικούς ομίλους από την περίθαλψη ασθενών με COVID-19, τους πριμοδότησε αδρά, ώστε να κερδοσκοπούν πάνω στον ανθρώπινο πόνο, είτε με τα τεστ, είτε με τη λοιπή νοσηρότητα, αφού τα δημόσια νοσοκομεία έγιναν νοσοκομεία «μίας νόσου»; Τότε δεν ήταν, που το ΠΑΣΟΚ συμφωνούσε σε όλα και ο ΣΥΡΙΖΑ τού «θα λογαριαστούμε μετά», πρότεινε «υπουργό υγείας κοινής αποδοχής»; Μάλιστα η συγκεκριμένη εν δυνάμει υπουργός της κυβέρνησης Μητσοτάκη, είναι τώρα στο ψηφοδέλτιο επικρατείας του ΣΥΡΙΖΑ. Αυτές τις συγκλίσεις στην εγκληματική διαχείριση της πανδημίας, ο λαός μας τις πλήρωσε με χιλιάδες νεκρούς από covid και χιλιάδες επιπλέον θανάτους από τη λεγόμενη λοιπή νοσηρότητα. Ακούμε πολλά για το ποιος είναι με το δημόσιο σύστημα υγείας και ποιος θέλει να το ιδιωτικοποιήσει. 

Η πραγματικότητα, όμως, είναι αμείλικτη. Επί ΝΔ, επί ΣΥΡΙΖΑ και επί ΠΑΣΟΚ ο ιδιωτικός τομέας μέρα με τη μέρα, γιγαντώνεται και κονομάει από τον ανθρώπινο πόνο, την ώρα που αποδείχθηκε περίτρανα, ότι η υγεία πρέπει να είναι κοινωνικό αγαθό και δικαίωμα για όλους και όχι εμπόρευμα και προνόμιο για όποιον έχει δυνατότητα να πληρώσει. Επί ΝΔ, επί ΣΥΡΙΖΑ και επί ΠΑΣΟΚ, προχώρησε και προχωράει η εμπορευματοποίηση και των ίδιων των δημόσιων νοσοκομείων και η λειτουργία τους με επιχειρηματικά κριτήρια. Πότε ο ένας, πότε ο άλλος, θεσμοθετούσαν μέτρα που μετατρέπουν τις δημόσιες μονάδες υγείας σε ανώνυμες εταιρείες που θα καλύπτουν το κόστος λειτουργίας με την «πώληση» υπηρεσιών στους ασθενείς - πελάτες και τα ασφαλιστικά ταμεία. Η αλλαγή του τρόπου χρηματοδότησης 18 νοσοκομείων, με βάση την ικανότητα προσέλκυσης ασθενών-πελατών και την επίτευξη οικονομικής αποδοτικότητας, είναι νόμος των ΝΔ-ΠΑΣΟΚ που έβαλε σε εφαρμογή ο ΣΥΡΙΖΑ. Η Κοστολόγηση Ομοιογενών Διαγνωστικών Κατηγοριών για την πλήρη εναρμόνιση του δημόσιου συστήματος Υγείας με τους κανόνες της «αγοράς» και τη μείωση των δαπανών, είναι νόμος του ΣΥΡΙΖΑ που έβαλε σε εφαρμογή η ΝΔ. O πρόσφατος νόμος που αφορά τη μεταρρύθμιση του ΕΟΠΥΥ και την Πρωτοβάθμια Φροντίδα Υγείας με το φιάσκο του προσωπικού γιατρού, αποτελεί προέκταση της αντιλαϊκής μεταρρύθμισης που θεσμοθέτησε ο ΣΥΡΙΖΑ το 2017. Η επιχειρηματική δράση με τα –επί πληρωμή- απογευματινά ιατρεία και πλέον με τα απογευματινά χειρουργεία, είναι νόμοι που υλοποίησαν όλοι τους. Νέο επεισόδιο στην εμπορευματοποίηση, είναι οι πρόσφατες δηλώσεις του Υπουργού Υγείας της ΝΔ, ο οποίος δήλωσε πως το όραμα – προσέξτε όραμα- της ΝΔ είναι η μετατροπή όλων των δημοσίων νοσοκομείων σε νομικά πρόσωπα ιδιωτικού δικαίου! Αυτό που δεν είπε είναι πως το «όραμα της ΝΔ θα είναι εφιάλτης που θα τον πληρώσουν πολύ ακριβά οι ασθενείς και οι υγειονομικοί. Είναι αλήθεια πως η μορφή των Νομικών Προσώπων Ιδιωτικού Δικαίου, θα εξασφαλίσει μεγαλύτερη «ευελιξία» στα δημόσια νοσοκομεία, ώστε να παίζουν το ρόλο τους ως μαγαζιά που θα πουλάνε υπηρεσίες και θα έχουν ισοσκελισμένους προϋπολογισμούς. 	Πρόκειται για έναν δρόμο που έχουν στρώσει διαχρονικά όλες οι κυβερνήσεις. Ένα δείγμα της «ευελιξίας» αποτελεί ο τρόπος στελέχωσης του Νοσοκομείου Σαντορίνης που ιδρύθηκε ως Ανώνυμη Εταιρεία επί ημερών ΣΥΡΙΖΑ – ΑΝΕΛ. Με εποχική «ενίσχυση», μέσω αποσπάσεων προσωπικού από άλλες μονάδες Υγείας, κυρίως για την κάλυψη των αναγκών του τουριστικού κεφαλαίου, και όχι με πλήρη στελέχωση για τις ανάγκες του πληθυσμού όλο τον χρόνο. Άλλο παράδειγμα, είναι το Ωνάσειο στην Αθήνα, που κι αυτό έχει «δημόσιο χαρακτήρα» αλλά η λειτουργία του έχει πλήρη επιχειρηματικά χαρακτηριστικά, αφού για παράδειγμα οι επισκέψεις και οι εξετάσεις στα εξωτερικά ιατρεία πληρώνονται εξολοκλήρου από τους ασθενείς, ενώ υπάρχουν πακέτα πληρωμών για τους ασθενείς που θα χειρουργηθούν, προκειμένου να αναβαθμίσουν τη «θέση» τους και να έρθει το ραντεβού πιο κοντά. Ένα τρίτο παράδειγμα είναι το νοσοκομείο Παπαγεωργίου στη Θεσσαλονίκη, που μια ματιά στον Κανονισμό Λειτουργίας του, φτάνει για να πείσει και τον δύσπιστο, αφού από την πρώτη παράγραφο ξεκαθαρίζεται, ότι το νοσοκομείο "λειτουργεί βάσει των αρχών της ιδιωτικής οικονομίας...". Απλά και λιτά. Με μια κουβέντα, αν εφαρμοστεί αυτό το έκτρωμα που προτείνει η ΝΔ,  η ταμπέλα έξω από τα νοσοκομεία θα γράφει “δημόσιο” και από μέσα θα αλωνίζουν οι κανόνες της επιχειρηματικότητας και της εμπορευματοποίησης των εργασιών τους. Αυτή την πολιτική ακολούθησε και καθόλου δεν αμφισβητεί ούτε ο ΣΥΡΙΖΑ, ούτε το ΠΑΣΟΚ. Πού αλήθεια βρίσκεται η διαφορά τους, όταν η ΝΔ μιλάει για “συμπράξεις δημόσιου-ιδιωτικού τομέα”, ο ΣΥΡΙΖΑ για “συνύπαρξη δημόσιου-ιδιωτικού τομέα” και το ΠΑΣΟΚ μιλάει για ισχυρό σύστημα υγείας, όχι όμως δημόσιο και δωρεάν αλλά “υπό δημόσια εποπτεία”; Αν τις βρει κανείς, ας τις πει και σε μας. Σε απλά ελληνικά, όποιος από δαύτους και με όποιον από δαύτους κυβερνήσει, οι ασθενείς θα συνεχίσουν να ξεπαραδιάζονται έμμεσα και άμεσα. 

Ανοίγει ο δρόμος για νοσήλια και επιπλέον πληρωμές για να “ξεφορτωθεί” το κράτος τις περιττές δαπάνες από τον προϋπολογισμό. Ο λαός μας θα πληρώνει διπλά και τρίδιπλα, από δύο και τρεις μεριές. Σημαντικό κεφάλαιο του κοινού προγράμματος ΝΔ, ΣΥΡΙΖΑ, ΠΑΣΟΚ, αλλά, σε αυτή την περίπτωση και του Μέρα25, είναι το Ταμείο Ανάκαμψης της ΕΕ. Όλοι τους το παρουσιάζουν με παραπλανητικό τρόπο, σαν ένα «τσουβάλι με λεφτά» που η κάθε κυβέρνηση μπορεί να αξιοποιήσει όπως θέλει. Ο ΣΥΡΙΖΑ και το ΠΑΣΟΚ προβάλουν την αξιοποίηση που κάνουν οι αντιλαϊκές κυβερνήσεις της Ισπανίας και της Πορτογαλίας, ενώ το Μέρα25 κατέθεσε μέχρι και πρόταση νόμου, «άρτια και τεχνοκρατική» όπως πάντα, για τη φιλολαϊκή –λέει- αξιοποίησή του! «Φιλολαϊκή αξιοποίηση» ενός καραμπινάτου υπερμνημονίου, με τόσα αντιλαϊκά προαπαιτούμενα, πρώτη φορά ακούμε, είναι η αλήθεια… Αλλά από τον κύριο Βαρουφάκη που μας είπε ότι η ρήξη θα γίνει με ένα application στο κινητό, όλα τα περιμένουμε πλέον…

Μιας και μιλάμε για την Υγεία, όμως, τα χρήματα του Ταμείου Ανάκαμψης που προβλέπονται για εκεί, δε θα δοθούν για τις λαϊκές ανάγκες αλλά για την προώθηση των ΣΔΙΤ και για ιδιωτικές επενδύσεις. Είναι χαρακτηριστικό το παράδειγμα της Ηπείρου όπου το Ταμείο αυτό θα χρηματοδοτήσει νέες μονάδες ψυχικής υγείας με 2,5 εκατομμύρια ευρώ, αλλά αυτά θα αφορούν μόνο ΜΚΟ και ιδιώτες! Σε αυτή τη βάση, ακόμα και οι δημόσιες δομές που ήδη υπάρχουν στα νοσοκομεία θα μετατρέπονται σε ΜΚΟ, γιατί αλλιώς δε θα μπορούν να χρηματοδοτηθούν. Η “δίκαιη πολιτική για την Υγεία” που διακήρυξε προχτές ο κ. Μητσοτάκης για την επόμενη τετραετία αντιστοιχεί με ένα σύστημα υγείας που το κράτος θα δίνει ακόμα λιγότερα και οι ασθενείς θα πληρώνουν ακόμα περισσότερα για τις ανάγκες τους στους επιχειρηματίες της υγείας και στο εμπορευματοποιημένο δημόσιο τομέα υγείας. Για να πούμε του στραβού το δίκιο, είναι δίκαιη η πολιτική του κ. Μητσοτάκη και της ΝΔ για κάποιους, για τους επιχειρηματικούς ομίλους και το κράτος που τους υπηρετεί. Άδικη, αναχρονιστική και επικίνδυνη είναι για το λαό και τους υγειονομικούς. Αυτό είναι και το περιεχόμενο της “αξιολόγησης” που έθεσε ως προτεραιότητα προκειμένου οι δημόσιες μονάδες υγείας με λιγότερο και ελαστικά εργαζόμενο προσωπικό και με αύξηση των πληρωμών από τους ασθενείς να εξασφαλίζουν τη “βιωσιμότητά” τους. Εν ολίγοις, μονάδες υγείας Ανώνυμες εταιρίες με εξουθενωμένο προσωπικό και συμβασιούχους και ασθενείς-πελάτες. Αυτή είναι η “κανονικότητα” που προβάλλει η κυβέρνηση. Πρόσφατο δείγμα είναι η κατάπτυστη εγκύκλιος του υπουργείου Υγείας που γυρίζει την Ιατρική έναν αιώνα πίσω, αφού προβλέπει να πηγαίνουν οι ασθενείς στα νοσοκομεία και να αντιμετωπίζονται από άσχετες ειδικότητες, το οποίο μετά την κατακραυγή το πήρε πίσω. Για αυτά τα νέα “Τέμπη” για την υγεία του λαού όμως δεν μιλάει κανείς παρά μόνο το ΚΚΕ. Και οι συγκλίσεις στην Υγεία δεν έχουν τελειωμό. Ας δούμε το θέμα των υγειονομικών, των “ηρώων” όπως υποκριτικά τους αποκαλούσαν στην πανδημία τα αστικά κόμματα. Όλοι μαζί, ΝΔ-ΣΥΡΙΖΑ-ΠΑΣΟΚ γενίκευσαν τις ελαστικές εργασιακές σχέσεις στις μονάδες υγείας, λεηλάτησαν τους μισθούς τους, τους οδήγησαν στην επαγγελματική εξουθένωση. Ο ΣΥΡΙΖΑ μάλιστα ψήφισε νόμο που καταργεί το σταθερό ημερήσιο χρόνο εργασίας των νοσοκομειακών γιατρών κατ' εντολή της ΕΕ. Κι εδώ, έχουμε πρόσφατο νέο επεισόδιο στο σήριαλ των κοινών τους προγραμμάτων. Πρόσφατα, ο κ. Τσίπρας εξήγγειλε από την Κω την αξιοποίηση του ιδιωτικού τομέα και ιδιωτών γιατρών στις νησιωτικές περιοχές «όταν υπάρχει ανάγκη», αντί να πουν ότι θα κάνουν προσλήψεις γιατρών στο δημόσιο. Δηλαδή, είπε, αυτό ακριβώς που νομοθέτησε η κυβέρνηση Μητσοτάκη λίγους μήνες πριν και με το οποίο διαφώνησε το σύνολο της ιατρικής κοινότητας της χώρας, από σωματεία εργαζομένων, ενώσεις νοσοκομειακών γιατρών μέχρι και Ιατρικούς Συλλόγους!

Φίλες και φίλοι,  Συντρόφισσες και σύντροφοι, Στα Γιάννενα ο καθένας μπορεί να δει τα αποτελέσματα αυτής της κοινής τους πολιτικής για την υγεία, είτε κοιτάξουμε τα δύο δημόσια νοσοκομεία της πόλης, είτε τα Κέντρα Υγείας της περιφέρειας Ηπείρου. Αυτή την περίοδο, το Πανεπιστημιακό Γενικό Νοσοκομείο Ιωαννίνων δέχεται τεράστιο αριθμό περιστατικών, σαν αποτέλεσμα και της μετατροπής του συστήματος υγείας σε σύστημα «μίας νόσου» την περίοδο της πανδημίας. Όλα αυτά τα περιστατικά τα δέχεται με 600 κενές θέσεις μόνιμου προσωπικού! 450 εργαζόμενοι είναι συμβασιούχοι, σε διαρκή ομηρία ή διαρκή ανακύκλωση! 150 συμβασιούχοι σε καθαριότητα, σίτιση και φύλαξη, βρίσκονται υπό απόλυση από τον Δεκέμβριο του 2021 για να ξαναμπεί εργολάβος και με τον αγώνα τους και μόνο έχουν καταφέρει να μείνουν στην δουλειά ως τον Σεπτέμβριο!  Το προσωπικό έχει εξαντληθεί σωματικά και ψυχικά. Αντίστοιχα, στο ιστορικό νοσοκομείο της πόλης, το Χατζηκώστα, η υποστελέχωση συνδυάζεται με τον υψηλότερο μέσο όρο ηλικίας του προσωπικού, το οποίο διαρκώς συνταξιοδοτείται χωρίς αντικατάσταση. Από αυτά τα νοσοκομεία και τα ΚΥ του νομού, μεταφέρονται καθημερινά γιατροί, ως «περιοδεύοντες», για να εφημερεύουν στα άλλα νοσοκομεία της Ηπείρου και στην Κέρκυρα, τα οποία εμφανίζουν εικόνα πλήρους διάλυσης. Από την άλλη, τα ιδιωτικά διαγνωστικά κέντρα ξεφυτρώνουν κάθε μέρα. Οι όποιες νέες υποδομές γίνονται, υπό τη χορηγία διάφορων φιλεύσπλαχνων εφοπλιστών, δεν σημαίνουν νέο προσωπικό, αλλά αντίθετα φιλέτα για να προχωρήσουν οι μπίζνες στην υγεία. Και είναι τόσο αδίστακτοι, που κάνουν τρελές μπίζνες με τον παιδικό καρκίνο και άλλους τομείς αλλά την ίδια ώρα δεν μπορούν  να εξασφαλίσουν λίγους νοσηλευτές, για να επαναλειτουργήσουν οι 6 από τις 9 αίθουσες χειρουργείου στο Πανεπιστημιακό των Ιωαννίνων, ούτε καν να φτιάξουν μία κλίνη ΜΕΘ παίδων. 

Στην αντίπερα όχθη είναι η δράση και οι θέσεις, ο καθημερινός αγώνας του ΚΚΕ και του λαού. Το ΚΚΕ μέσα στη Βουλή, με περισσότερες από 600 κοινοβουλευτικές παρεμβάσεις την τετραετία που πέρασε, αλλά κυρίως μέσα από τη δράση του στο κίνημα φανέρωσε ότι τη δύναμη που του δίνει ο λαός την καταθέτει στον αγώνα για την υπεράσπιση και προώθηση των εργατικών λαϊκών συμφερόντων. Από αυτά είναι δεσμευμένο το ΚΚΕ και όχι από την κερδοφορία των ιδιωτικών ομίλων στην Υγεία που χρόνο με το χρόνο σπάνε κάθε ρεκόρ κερδών. Μαζί με τον καθημερινό αγώνα για το παραμικρό που αφορά την προστασία της υγείας και της ζωής του λαού το ΚΚΕ διεξάγει χρόνια τώρα ανυποχώρητο αγώνα με ορίζοντα την πραγματική λύση. Και πραγματική μόνιμη λύση, αποτελεί η κατάργηση κάθε επιχειρηματικής δράσης στην υγεία, με την ανάπτυξη ενός ενιαίου, σύγχρονου, αποκλειστικά κρατικού και δωρεάν συστήματος υγείας, πανελλαδικά αναπτυγμένου, με κεντρικό σχεδιασμό, πλήρως και επαρκώς χρηματοδοτούμενου από τον κρατικό προϋπολογισμό με κριτήριο την πλήρη και απολύτως δωρεάν πρόληψη, περίθαλψη και αποκατάσταση.

Φίλες και φίλοι, συντρόφισσες και σύντροφοι. Κάτι παραπάνω από δύο βδομάδες έμειναν μέχρι να ανοίξουν και να κλείσουν οι κάλπες. Και μόλις ξανανοίξουν για την καταμέτρηση, θα κριθούν πολλά. Όχι, δεν θα κριθεί κυρίως η πολιτική και ο χαρακτήρας της επόμενης κυβέρνησης. Θα κριθεί όμως η δύναμη του λαού. Το πόσο προετοιμασμένος θα είναι, πόσα εφόδια θα έχει, για να δώσει τις μάχες της επόμενης μέρας, για να ανοίξει επιτέλους ο δρόμος για τις ριζικές αλλαγές που έχει ανάγκη η χώρα στο επίπεδο της εξουσίας και της οικονομίας. Σκεφτείτε μόνο, πόσα από αυτά που ζήσαμε αυτή την τετραετία, πόσες από τις δοκιμασίες που πέρασε ο λαός μας, μπορούσε κανείς να τις προβλέψει με ακρίβεια το 2019. Πιστεύει κανείς στα αλήθεια ότι η επόμενη τετραετία θα κυλήσει ήρεμα και ομαλά; Ούτε η κυβέρνηση δεν το πιστεύει που δίνει ασαφείς υποσχέσεις προεκλογικά, για αυξήσεις στους μισθούς «εάν όλα πάνε καλά».	Επομένως, σάς καλούμε όλους και όλες, να πάρετε από τώρα τα μέτρα σας. Εδώ στα Γιάννενα, ξέρετε καλά, ότι ο λαός τις μάχες του τις δίνει καλύτερα μαζί με το ΚΚΕ. Το ξέρουν οι εργαζόμενοι που έχουν στο πλάι τους όλα τα τελευταία χρόνια ένα αγωνιστικό Εργατικό Κέντρο. Ένα Εργατικό Κέντρο που βρίσκεται στην πρώτη γραμμή για την οργάνωση των εργατικών αγώνων, της διεκδίκησης, της αλληλεγγύης με μαθήματα στα παιδιά των οικογενειών που δεν έχουν να πληρώσουν φροντιστήριο, με παρουσία εκεί που πάνε να γίνουν εξώσεις και πλειστηριασμοί. Το ξέρουν οι φοιτητές που έχουν αναδείξει τα τελευταία δύο χρόνια την Πανσπουδαστική σε πρώτη δύναμη στο Πανεπιστήμιο Ιωαννίνων και θα την αναδείξουν ξανά την ερχόμενη Τετάρτη και στα Γιάννενα και σε όλη τη χώρα. Το ξέρουν οι μαθητές που βγήκαν μαζικά στους δρόμους και εδώ στα Γιάννενα μετά το έγκλημα στα Τέμπη διαδηλώνοντας την οργή τους ενάντια σε αυτό το σύστημα που βάζει την ανθρώπινη ζωή στη ζυγαριά του κέρδους. 

Και δεν πρόκειται να αφήσουν αυτή τους την οργή να την καπηλευτεί καμία δύναμη του συστήματος και ιδιαίτερα τα μεγαλύτερα τσιράκια του, οι ακροδεξιοί, οι κρυφοί και φανεροί φασίστες και φιλοναζί εγκληματίες. Είναι, άλλωστε, τόσο «αντισυστημικές» αυτές οι δυνάμεις, που παλιότερα έστηναν δουλεμπορικά γραφεία για να εξασφαλίζουν εργαζόμενους χωρίς δικαιώματα στους εφοπλιστές και τους εργολάβους. Αλλά και σήμερα τι κάνουν; Τη μία μέρα βάζουν μπροστάρη έναν αντιεισαγγελέα του Αρείου Πάγου και την άλλη καθηγητές της σχολής Ευελπίδων, την ώρα που όλα τα συστημικά ΜΜΕ τους αφιερώνουν δωρεάν τηλεοπτικό χρόνο. Πιο «σύστημα» πεθαίνεις…

Μόνο η δύναμη του ΚΚΕ είναι το μέτρο της δύναμης που θα έχει ο λαός μετά τις εκλογές. Και ο λαός των Ιωαννίνων έχει κάθε συμφέρον να εκλέξει για πρώτη φορά μετά από χρόνια κομμουνιστή βουλευτή. Στο ψηφοδέλτιο του ΚΚΕ και εδώ στα Γιάννενα, θα βρει δοκιμασμένους αγωνιστές εργαζόμενους, εκλεγμένους στα σωματεία τους και τους φορείς τους, αναγνωρισμένους από τον λαό της περιοχής, που ξέρει ότι θα είναι στο πλευρό του και μετά τις εκλογές. Συνεχίζουμε, λοιπόν, τη μάχη. Αξιοποιούμε κάθε μέρα, κάθε ώρα που απομένει. Με καλό σχέδιο, με καλή οργάνωση του χρόνου και διάταξη των δυνάμεών μας. Τώρα κρίνεται το αποτέλεσμα. Τώρα είναι που δεν πρέπει να μείνει κανείς που παλέψαμε μαζί, που έχει αγανακτήσει από όσους κυβέρνησαν μέχρι σήμερα, που προσδοκά από το ΚΚΕ, που έχει ανοιχτά αυτιά απέναντί μας, που να μην συζητήσουμε μαζί του, που δεν θα τον καλέσουμε σε μια σύσκεψη, δεν θα του ζητήσουμε να μιλήσει και αυτός με άλλους για να πάνε στην κάλπη με το κόκκινο ψηφοδέλτιο του αγώνα. Τώρα είναι που πρέπει να δώσουμε όλοι το περισσότερο που μπορούμε. Για να σηκώσουμε το Κόμμα μας όσο πιο ψηλά γίνεται. Μπορούμε, θα τα καταφέρουμε. Καλή δύναμη, καλή συνέχεια στον αγώνα. Για να σώσει ο λαός τον λαό, με ΚΚΕ πολύ πιο δυνατό!
