Φίλες και φίλοι, συντρόφισσες και σύντροφοι,Δεν είναι τυχαία η σημερινή μέρα, ούτε το μέρος στο οποίο βρισκόμαστε. Σήμερα τιμάμε την επέτειο της Μεγάλης Αντιφασιστικής Νίκης των Λαών. Τη μέρα που το ναζιστικό κτήνος συνθηκολόγησε άνευ όρων, αφού πρώτα η κόκκινη σημαία με το σφυροδρέπανο είχε καρφωθεί στην καρδιά του, στο κτήριο του Ράιχσταγκ.Για τη σημερινή επέτειο, βέβαια, οι φίλοι της ΝΔ και του ΣΥΡΙΖΑ, οι Γερμανοί Χριστιανοδημοκράτες και Σοσιαλδημοκράτες που κυβερνούν στο τοπικό κρατίδιο, έχουν απαγορεύσει την κόκκινη σημαία και το εμβατήριο «Ιερός Πόλεμος». Ξεχνάνε, μάλλον, ότι η σημαία αυτή, ποτέ δεν ζήτησε άδεια για να κυματίσει στο Βερολίνο!Γι’ αυτό και οι δυνάμεις του ΚΚΕ, μαζί με τους συντρόφους από το ΚΚ Τουρκίας, έσπασαν και φέτος αυτή την απαράδεκτη απαγόρευση και τίμησαν την αντιφασιστική νίκη μέσα στο εμβληματικό Τρέπταουερ Παρκ, εκεί που είναι θαμμένοι 7000 σοβιετικοί στρατιώτες που έπεσαν στις μάχες του Βερολίνου.

Εμείς τη σημερινή επέτειο την τιμάμε εδώ, στην Καλλιθέα της Αντίστασης, στην Καλλιθέα του ΕΑΜ και του ΕΛΑΣ, των ΕΠΟΝιτών και των «Αετόπουλων», που έδωσε τα καλύτερα παιδιά της στο Μπλόκο. Που ο λαός της, με τους κομμουνιστές όπως πάντα στην πρώτη γραμμή, πολέμησε, έδωσε το αίμα του για να ξεκουμπιστούν οι ναζί κατακτητές, για να ανασάνει ελεύθερος σε μια πιο δίκαιη πατρίδα.Δεν είναι τυχαίο ότι εδώ βρίσκεται το μνημείο του Σοβιετικού Στρατιώτη. Σε τούτη την ηρωική πόλη, καταγράφηκε μια απ’ τις χαρακτηριστικότερες στιγμές, όπου Έλληνες, κομμουνιστές και πατριώτες, πολέμησαν και σκοτώθηκαν μαζί, δίπλα-δίπλα με Σοβιετικούς στρατιώτες. Έχυσαν το ίδιο αίμα, δολοφονημένοι από τα πυρά των ναζιστών κατακτητών και των ντόπιων συνεργατών τους.Αυτό το άγαλμα βανδάλισαν πέρσι κάποιοι θαυμαστές του ναζιστικού τάγματος Αζόφ, λίγες μέρες πριν τα ινδάλματά τους εμφανιστούν στη Βουλή για να λάβουν τα χειροκροτήματα των βουλευτών της ΝΔ, του ΣΥΡΙΖΑ και του ΠΑΣΟΚ, ενώ το Μέρα25 έτρεχε να προλάβει να βγει έξω για να γλιτώσει την ξεφτίλα, αφού πρώτα είχε παρακολουθήσει ευλαβικά τον αρχηγό των Αζόφ, τον Ζελένσκι.Μόνο τα έδρανα του ΚΚΕ ήταν άδεια, σώζοντας για μία ακόμη φορά την τιμή του λαού μας και κάνοντας πράξη το σύνθημα «μόνο τους και όλοι μας»!

Εδώ βρίσκεται, βέβαια, και το παράνομο τυπογραφείο του ΕΑΜ και του ΚΚΕ. Η μηχανή, η θρυλική «Βικτώρια», δούλευε μέρα - νύχτα χειροκίνητα -για να μην τους πάρουν χαμπάρι οι χαφιέδες και οι ταγματασφαλίτες- στην κατακόμβη που βρισκόταν δύο μέτρα κάτω από τα θεμέλια του σπιτιού.Εδώ βρίσκεται το κάστρο της οδού Μπιζανίου, όπου δέκα πρωτοπαλίκαρα της ΕΠΟΝ, 17-25 χρόνων, άντεξαν επί 5 ώρες ενάντια σε ταγματασφαλίτες που είχαν αριθμητική υπεροχή. Κατάφεραν να σκοτώσουν 50 και να τραυματίσουν πολλούς ακόμα. Μέχρι που έδωσαν τέλος στη ζωή τους, για να μην πέσουν στα χέρια του εχθρού.Έτσι συντρίβεται ο φασισμός! Αυτό διδάσκει η ιστορία, τόσο η παλιότερη όσο και η πιο πρόσφατη. Ούτε με τροπολογίες, ούτε με δικαστικές αποφάσεις, ούτε γενικά και αόριστα «στις κάλπες». Μόνο με καθημερινό, ανυποχώρητο αγώνα και με συμπόρευση με αυτούς που είναι ταγμένοι να πολεμούν τη μήτρα του, το σάπιο εκμεταλλευτικό σύστημα.

Έχει σημασία να θυμόμαστε ότι ο φασισμός είναι παιδί -τερατογένεση να πούμε καλύτερα- αυτού του συστήματος. Γιατί βλέπουμε σήμερα διάφορους να προσπαθούν να εμφανίσουν τέτοιες δυνάμεις ως, δήθεν, αντισυστημικές, ενώ άλλοι μας λένε ότι στον ναζισμό «ρέπουν» οι οργισμένοι. Τι άλλο θα ακούσουμε;Πόσο αντισυστημικός είναι, αλήθεια, ο ρατσισμός, ο αντικομμουνισμός, το χτύπημα απεργιών, το κυνηγητό στους αδύναμους, η απροκάλυπτη εξυπηρέτηση συμφερόντων; Τι από όλα αυτά δεν κάνει το ίδιο το σύστημα, οι κυβερνήσεις, η ΕΕ; Νομίζουν ότι θα ξεχάσουμε τις 140 ερωτήσεις υπέρ των εφοπλιστών που έκανε η Χρυσή Αυγή μέσα στη Βουλή μέσα σε έναν χρόνο;Για αυτό, λοιπόν, τώρα πολύ δυνατό ΚΚΕ για να μην τολμήσουν όλοι αυτοί να ξεμυτίσουν ξανά από τα λαγούμια τους!

Φίλες και φίλοι, συντρόφισσες και σύντροφοιΑυτά που έχουν γραφτεί στις σελίδες τις ιστορίας με αίμα, δεν ξεγράφουν με βρώμικο μελάνι. Όσα εκατομμύρια και να ξοδέψει η ΕΕ, ό,τι κι αν κάνουν τα κόμματα του συστήματος, στη χώρα μας η ανιστόρητη θεωρία των δύο άκρων, δυστυχώς για αυτούς, παραμένει μειοψηφική.Κι ας ξεφτιλίζονται ορισμένοι υποψήφιοι της ΝΔ στα πάνελ, λέγοντας ότι «το ΚΚΕ είναι αντιδημοκρατικό κόμμα και δεν θα έπρεπε να συμμετέχει στις εκλογές»!!!.Ζήλεψαν, φαίνεται, τη δόξα κάτι ημίτρελλων γραφικών που κυκλοφορούν τα τελευταία χρόνια. Ας πάνε μαζί τους να πιουν κανέναν καφέ…Κι ας έτρεχε τέτοια μέρα πριν 4 χρόνια ο κ. Τσίπρας στο Σιμπίου της Ρουμανίας να υπογράφει, μαζί με τη Μέρκελ, τον Όρμπαν, τον Κουρτς και άλλα «φυντάνια» της ακροδεξιάς, αντικομμουνιστικές διακηρύξεις με αναφορές στο «σιδηρούν παραπέτασμα», την ορολογία, δηλαδή, που χρησιμοποιούσαν τα έκτακτα στρατοδικεία στη χώρα μας για να στέλνουν στο απόσπασμα κομμουνιστές, αγωνιστές.

Κι ας μας λένε κάποιοι βουλευτές του Μέρα25 στη βουλή, ότι ο σοσιαλισμός ήταν «ολίγον φασιστικός», γι’ αυτό ο καπιταλισμός είναι το καλύτερο σύστημα που έχει δοκιμαστεί!!!Οι αριστεροί, οι προοδευτικοί άνθρωποι, όλοι οι δημοκράτες σε αυτή τη χώρα, ξέρουν πολύ καλά, ότι ο αντισοβιετισμός, ο αντικομμουνισμός, δεν έχουν καμία σχέση με την πρόοδο.Όπως καμία σχέση με την αλήθεια δεν έχουν αυτά που είπε ο κ. Τσίπρας πριν μερικές μέρες στο Μενίδι σχετικά με τους Πόντιους στη Σοβιετική Ένωση. Αγνοεί άραγε την αλήθεια, ότι μαζί με το σοβιετικό λαό, η πλειοψηφία των Ελλήνων ποντιακής καταγωγής συνέβαλαν στην οικοδόμηση του σοσιαλισμού;Ας τον ενημερώσουμε, λοιπόν, ότι εκεί, στην ΕΣΣΔ οι Πόντιοι πήραν, όπως όλος ο λαός σημαντικά εφόδια, ώστε να ξεχωρίσουν και να διαπρέψουν, ενώ σήμερα, στη χώρα καταγωγής τους, βρίσκουν απαξίωση, ανεργία, ανασφάλεια.Οι Πόντιοι, που ήρθαν μετά την Μικρασιατική Καταστροφή στην Ελλάδα, εγκαταστάθηκαν σε άθλιες συνθήκες, επιβίωσαν με φτώχεια και ανέχεια. Αυτή ήταν η φροντίδα του κράτους των αστών. Όμως γνώρισαν και την αλληλεγγύη των κομμουνιστών, μαζί τους αγωνίστηκαν για να επιβιώσουν και να διεκδικήσουν να ζήσουν ανθρώπινα. Στη συνέχεια, εντάχθηκαν μαζικά στις γραμμές του ΕΑΜ και του ΚΚΕ, συμβάλλοντας αποφασιστικά στη λαϊκή απελευθερωτική πάλη.

Το έχουμε καταλάβει, βέβαια, ότι, έτσι κι αλλιώς, ο Τσίπρας δεν τα πάει και πολύ καλά με την ιστορία. Τώρα θυμήθηκε πάλι, όπως κάνει κάθε φορά που έχουμε εκλογές, να ξεθάψει το σύνθημα «τι Πλαστήρας, τι Παπάγος», για να ειρωνευτεί το ΚΚΕ. Τον ενημερώνουμε κι αυτόν και τους ομοίους του, ότι το συγκεκριμένο σύνθημα είναι ιστορικά δικαιωμένο.Αν θέλει να μάθει το γιατί, ας επισκεφτεί το σχολείο «Μπελογιάννης», εδώ στην Καλλιθέα, όπου στεγάζονται οι φυλακές από τις οποίες πριν 71 χρόνια η κυβέρνηση Πλαστήρα και οι φίλοι, οι «διαβολικά καλοί» του κ. Τσίπρα οι Αμερικάνοι, πήραν τον Νίκο Μπελογιάννη και τους συντρόφους του και τους οδήγησαν στο εκτελεστικό απόσπασμα.Κι ας αφήσουν τα διάφορα, ότι ο Πλαστήρας και κάποιοι υπουργοί του προσπάθησαν αλλά δεν τα κατάφεραν να σώσουν τον Μπελογιάννη! Ακόμα κι έτσι να’ ναι, κάνει πιο βαριά την ευθύνη τους για το αποτρόπαιο έγκλημα…Αφήστε που με κάποιες ακροδεξιές συναναστροφές που έχει τελευταία ο κ. Τσίπρας κι εκεί στο Μενίδι ή και πιο πριν στην Καστοριά, είναι για συζήτηση, αν αισθάνεται περισσότερο πολιτικός απόγονος του Πλαστήρα ή του Παπάγου...Ας πάψει λοιπόν να ξύνεται στη γκλίτσα του τσοπάνη…
	
Εκτός, όμως, από τον ΣΥΡΙΖΑ, τους παλιννοστούντες θυμούνται προεκλογικά και η κυβέρνηση της ΝΔ και το ΠΑΣΟΚ. Δείχνουν όψιμο ενδιαφέρον για τα οξυμένα προβλήματά τους, όπως για παράδειγμα αυτό των στεγαστικών δανείων, που έχουν οδηγήσει σε ασφυξία χιλιάδες τέτοιες οικογένειες και εδώ στην Καλλιθέα… Δεν είναι παρά μία εξαπάτηση για την υφαρπαγή ψήφων.Αν πράγματι είχαν την βούληση να δώσουν ανάσες ανακούφισης, τότε δεν θα απέρριπταν λίγο καιρό πριν, τον περασμένο Δεκέμβριο, την τροπολογία που κατάθεσε το ΚΚΕ για τα στεγαστικά δάνεια των παλιννοστούντων! Το ΚΚΕ είχε προτείνει:τη διαγραφή όλων των τόκων και των ποσών που αντιστοιχούν σε ανατοκισμό και κεφαλαιοποίηση κάθε μορφής τόκων, τη μείωση κατά 50% των οφειλών που παραμένουν μετά τις διαγραφές των τόκων, και την εξυπηρέτηση του ποσού που απομένει με όρους που μπορεί να αντέξει μια λαϊκή οικογένεια. Γι’ αυτό λοιπόν, πρέπει να πληρώσουν τα κόμματα αυτά την εξαπάτηση και τον εμπαιγμό, αλλά και τις ευθύνες που έχουν για την κατάσταση που έχουν οδηγηθεί όλες αυτές οι οικογένειες...

Φίλες και φίλοι, συντρόφισσες και σύντροφοι, Λίγες μέρες έμειναν! Την άλλη Κυριακή, ο λαός μας θα μετρήσει το ανάστημά του, τη δύναμη με την οποία θα βρεθεί απέναντι στην επόμενη αντιλαϊκή κυβέρνηση.Και εμείς του λέμε σήμερα και από εδώ, από την Καλλιθέα, ότι μπορεί να κάνει την έκπληξη και να ενισχύσει όσο γίνεται περισσότερο το ΚΚΕ!Ναι, μπορεί να κάνει την έκπληξη! Με ΚΚΕ δυνατό θα βρεθεί ο ίδιος πιο δυνατός, πιο προετοιμασμένος απέναντι στην επίθεση που θα ακολουθήσει όταν σβήσουν τα προεκλογικά φώτα. Όταν τα κόμματα που έχουν κυβερνήσει και μας έχουν φέρει ως εδώ, μοιράσουν τις υπουργικές καρέκλες και πιάσουν πάλι τη γνωστή τους δουλειά.Τότε απ’ τα συρτάρια θα βγει ολόκληρο το κυβερνητικό πρόγραμμά τους… Γιατί μέχρι τώρα έχουμε δει μόνο το εξώφυλλο, άντε και τους τίτλους των περιεχομένων.  

Όμως, αυτό το κυβερνητικό πρόγραμμα από τις πρώτες σελίδες, περιλαμβάνει πάνω από 350 αντιλαϊκά προαπαιτούμενα μέχρι το 2026 για το Ταμείο Ανάκαμψης της ΕΕ, το υπερμνημόνιο της ΝΔ, του ΣΥΡΙΖΑ και του ΠΑΣΟΚ. Αυτό που ο κ. Βαρουφάκης χαρακτήρισε «ευκαιρία να γίνει κάτι καλό στην ΕΕ».Καταλαβαίνετε, λοιπόν, τι έρχεται… Πόσο μάλλον που πληθαίνουν οι ενδείξεις ότι μια νέα καπιταλιστική κρίση βρίσκεται προ των πυλών διεθνώς. Και ξέρετε ποιοι την πληρώνουν κάθε φορά που συμβαίνει αυτό. Το ζήσαμε το 2010 με την τεράστια ανεργία, τις μειώσεις μισθών και συντάξεων, τα μνημόνια… Tο ζήσαμε και το 2020 με τις αναστολές εργασίας, με τον πληθωρισμό που έφερε, η επεκτατική αντιμετώπιση εκείνης της κρίσης από τις κυβερνήσεις… 

Γι΄ αυτό, λοιπόν, όπως λέει και ο λαός μας, των φρονίμων τα παιδιά, πριν πεινάσουν μαγειρεύουν. Στην προκειμένη περίπτωση, των φρονίμων τα παιδιά ψηφίζουν ΚΚΕ! Για να τρομοκρατήσουμε τους τρομοκράτες, για να μπορέσουμε να δώσουμε τις μάχες μας από καλύτερες θέσεις! Να τους εμποδίσουμε, να αποσπάσουμε νίκες, να ανοίξουμε επιτέλους τον δρόμο για τις ριζικές αλλαγές που όλοι λαχταράμε

Γιατί μέχρι τώρα, εμείς οι ίδιοι, εμείς οι πολλοί, οι εργαζόμενοι, οι αυτοαπασχολούμενοι, οι νέοι και οι νέες  πληρώνουμε ακριβά και την περιβόητη καπιταλιστική  ανάπτυξη. 10,4 δισ. ευρώ ήταν το 2022 τα καθαρά κέρδη μόνο 150 επιχειρηματικών ομίλων, αυτών που είναι εισηγμένοι στο χρηματιστήριο, σημειώνοντας αύξηση 303% σε σχέση με την προηγούμενη χρονιά. Την ίδια περίοδο ο πραγματικός μισθός μειώθηκε κατά 7,4%, σαν αποτέλεσμα των αντεργατικών νόμων που έχουν ψηφίσει όλοι τους τα τελευταία 15 χρόνια και παραμένουν σε ισχύ, σε συνδυασμό με τον τεράστιο πληθωρισμό.Κι έχουν το θράσος να ζητούν από τον λαό, ο μεν κ. Μητσοτάκης «μια ευκαιρία να κυβερνήσει πρώτη φορά χωρίς εθνικές κρίσεις και δυσκολίες», ο δε κ. Τσίπρας να «κυβερνήσει πρώτη φορά χωρίς μνημόνιο»! 

Όχι απαντάμε! Δεν τους δίνουμε συγχωροχάρτι! Δεν ξεχνάμε τι τράβηξε ο λαός και με τους δυο τους! Ξέρουμε ότι την επόμενη μέρα θα είναι εδώ και οι αντιλαϊκοί νόμοι που πέρασαν και με μνημόνια και χωρίς μνημόνια. Θα είναι εδώ και οι αξιολογήσεις της ΕΕ και οι δυσκολίες του συστήματος που υπηρετούν! Και πάλι θα μας πουν να κάνουμε υπομονή... Και θα έρθουν μετά από 4 χρόνια να μας ζητήσουν πάλι, μια άλλη ξανά «πρώτη ευκαιρία»...Έλεος πια! Φτάνει αυτή η κοροϊδία! Ο λαός μας βαρέθηκε να ζει τη μέρα της Μαρμότας! Θέλει επιτέλους να ξημερώσει μια καλύτερη μέρα! Και αυτό μπορεί να το επιβάλει μονάχα ο ίδιος με τον αγώνα του και με πολύ πιο δυνατό το ΚΚΕ!

Φίλες και φίλοι, Απ’ αυτές εδώ τις λαϊκές γειτονιές της Καλλιθέας, με τις εκατοντάδες μικροεπιχειρήσεις σε κάθε δρόμο και γειτονιά που παλεύουν για την καθημερινή επιβίωση, απευθύνουμε αγωνιστικό κάλεσμα συμπόρευσης και στους χιλιάδες ελεύθερους επαγγελματίες της χώρας, στους μικρούς εμπόρους, στους βιοτέχνες, στους αυτοκινητιστές.Τους καλούμε να αξιοποιήσουν την πείρα τους, να κάνουν το βήμα και να στηρίξουν το ΚΚΕ. Γιατί το ΚΚΕ είναι το μοναδικό Κόμμα που βρέθηκε στο πλευρό τους σε κάθε πρόβλημα, σε κάθε αδιέξοδο που έζησαν και ζουν όλα αυτά τα τελευταία χρόνια.

Αυτές τις μέρες τις προεκλογικές, και τα άλλα κόμματα, η ΝΔ, ο ΣΥΡΙΖΑ, το ΠΑΣΟΚ/ΚΙΝΑΛ, θυμούνται τους ελεύθερους επαγγελματίες. Χύνουν κροκοδείλια δάκρυα για τη “ραχοκοκκαλιά της οικονομίας”, όπως σας αποκαλούν και υπόσχονται λύσεις.Ακόμα και αυτές οι αόριστες προεκλογικές τους υποσχέσεις όμως, λίγη αξία έχουν.“Θα στηρίξουμε” λένε “τις μικρομεσαίες επιχειρήσεις”. Και με αυτή τη μικρή φρασούλα που τσουβαλιάζει στο ίδιο σακί μικρούς και μεγάλους, επιχειρήσεις τζίρου εκατομμυρίων ευρώ και επιχειρήσεις που φυτοζωούν χωρίς καν να εξασφαλίζουν τα καθημερινά έξοδα, αποκαλύπτουν τους πραγματικούς τους σκοπούς. Το ξέρετε και σεις καλά. Στις πιο δυναμικές επιχειρήσεις, κατευθύνονται τα προγράμματα στήριξης της μικρομεσαίας επιχειρηματικότητας που εξαγγέλλει η ΕΕ και όλες οι κυβερνήσεις και όχι, βέβαια, στον κάθε επαγγελματία που στηρίζεται στη δική του εργασία, σε κάποια μέλη της οικογένειάς του ή το πολύ σε 1-2 εργαζόμενους. Αυτό αποδεικνύεται και από τα πρόσφατα προγράμματα που εξήγγειλε η κυβέρνηση περί “Ψηφιακού Μετασχηματισμού”, που προϋποθέτουν τουλάχιστον 5 εργαζόμενους για να ενταχθεί κανείς σ’ αυτά.  Δηλαδή, αφορούν λιγότερο από το 10% των επιχειρήσεων της χώρας. Στην ίδια κατεύθυνση, στήριξης των μεγαλύτερων και πιο δυναμικών επιχειρήσεων, συγκλίνει και ο ΣΥΡΙΖΑ, αφού και οι δικές του υποσχέσεις, προϋποθέτουν όρους “μεγέθυνσης και εξωστρέφειας”! Τώρα τι σόι “μεγέθυνση και εξωστρέφεια” μπορεί να πετύχει ένα μικρό εμπορικό κατάστημα στη γειτονιά, ένα συνοικιακό κομμωτήριο, ένα συνεργείο αυτοκινήτων, ο θεός και η ψυχή τους.

Αυτή είναι η στήριξη που υπόσχονται τα αστικά κόμματα. Και σε αυτή, όπως ήδη το ξέρετε και σεις πολύ καλά, δε χωρά η μεγάλη πλειοψηφία των επαγγελματιών! Γιατί είναι στήριξη κομμένη και ραμμένη στις αρχές της ανταγωνιστικότητας της ελληνικής καπιταλιστικής οικονομίας και στα πλαίσια, αυτών των αρχών, εσείς θεωρείστε φύρα, μειονέκτημα, διαρθρωτικό πρόβλημα!!!Γι΄ αυτό και οι χιλιάδες επαγγελματίες και μικρές επιχειρήσεις, πλήρωσαν και αυτοί μαζί με την εργατική τάξη τις συνέπειες της κρίσης, αλλά και τις στρατηγικές επιλογές που συνόδευσαν την καπιταλιστική ανάπτυξη σε κάθε της βήμα:Την εκτόξευση της φορολογίας με τα μνημόνια και τα ματωμένα πλεονάσματα,Το τσάκισμα της κοινωνικής ασφάλισης και των συντάξεων,Τα αδιέξοδα των lockdown στην πανδημία, την ενεργειακή ακρίβεια και τόσα άλλα.Γι’ αυτό και σήμερα και αφού ήδη μετράμε πάνω από 200.000 λουκέτα την προηγούμενη δεκαετία, το 47,3% των μικρών και πολύ μικρών επιχειρήσεων έχει τουλάχιστον μια ληξιπρόθεσμη οφειλή, ενώ χιλιάδες είναι αυτοί που εμπεριέχονται στις λίστες των ηλεκτρονικών πλειστηριασμών!

Το Κομμουνιστικό Κόμμα Ελλάδας, αφουγκράζεται τις αγωνίες σας και δε μένει στα λόγια. Στήριξε κάθε αγώνα σας, μετέφερε στη βουλή τα προβλήματά σας. Κατέθεσε τροπολογίες, προτάσεις νόμου ουσιαστικές, που θα μπορούσαν να λειτουργήσουν ως ασπίδα προστασίας για χιλιάδες από σας.Τέτοιες προτάσεις ήταν:Η επαναφορά του αφορολόγητου ορίου στις 12.000 ευρώ για κάθε επαγγελματία και η κατάργηση του τέλους επιτηδεύματος,Η γενναία διαγραφή χρεών σε τράπεζες και εφορία,Η κατάργηση του ΦΠΑ στα είδη πλατιάς λαϊκής κατανάλωσης και η κατάργηση του ΕΦΚ και άλλων φοροχαρατσιών στην ενέργεια,Η απαγόρευση των πλειστηριασμών πρώτης κατοικίας και επαγγελματικής στέγης για τους μικρούς επαγγελματίες,Η καθιέρωση ειδικού επιδόματος μητρότητας στο ύψος του βασικού μισθού για τις αυτοαπασχολούμενες γυναίκες, για 8 μήνες,Η κατοχύρωση της κυριακάτικης αργίας και η κατάργηση των νόμων που απελευθερώνουν το ωράριο.

Όλες αυτές τις προτάσεις, τόσο η ΝΔ όσο και ο ΣΥΡΙΖΑ, είτε από τη θέση της κυβερνητικής πλειοψηφίας είτε από τη θέση της αξιωματικής αντιπολίτευσης, της απέρριψαν στο όνομα των “αντοχών της οικονομίας”! Την ίδια στιγμή βέβαια, οι φοροαπαλλαγές στους στρατηγικούς επενδυτές και στους «αναξιοπαθούντες» εφοπλιστές, η μείωση της φορολογίας  στα μερίσματα των μεγαλομετόχων, δίνουν και παίρνουν, και με ΝΔ, και με ΣΥΡΙΖΑ.Να γιατί πρέπει να απορρίψετε τα ψεύτικα διλήμματα που και σήμερα σας απευθύνουν προεκλογικά τα κόμματα του κεφαλαίου. Η ανάπτυξη που ευαγγελίζονται, η καπιταλιστική ανάπτυξη, ούτε για όλους είναι, ούτε δίκαιη μπορεί να γίνει. Η σταθερότητα των κερδών του μεγάλου κεφαλαίου, συνοδεύεται για εσάς, με εντατικοποίηση χωρίς αντίκρισμα, καθημερινή ανασφάλεια, με χρέη και νέα απανωτά αδιέξοδα. Αυτή είναι η μόνιμη κατάσταση για κάθε μικρή επιχείρηση, στα πλαίσια ενός συστήματος που το μεγάλο ψάρι, ζει και βασιλεύει τρώγοντας το μικρό.
	
Να γιατί σας λέμε ότι έχετε κάθε λόγο να στηρίξετε σε αυτές τις εκλογές το ΚΚΕ. Γιατί και το δικό σας δικαίωμα στην επιβίωση, οι ανάγκες των οικογενειών σας, προϋποθέτουν ρήξη με τις στρατηγικές στήριξης του μεγάλου κεφαλαίου. Και εγγύηση σε αυτό το δρόμο είναι μόνο το ΚΚΕ.

Φίλες και φίλοι, συντρόφισσες και σύντροφοι. Τις λίγες μέρες που απομένουν μέχρι τις εκλογές, σας καλούμε, όσους και όσες δεν έχετε ακόμα αποφασίσει, να το κάνετε με ζεστή καρδιά. Να βάλετε κάτω όλα αυτά που έχετε και έχουμε ζήσει τα τελευταία χρόνια. Αυτά που σας έκαναν να νιώσετε οργή, αυτά που σας έδωσαν θάρρος και κουράγιο: Τις μάχες του λαού μας, των υγειονομικών, της νεολαίας, μέσα στην πανδημία για να ενισχυθεί το δημόσιο σύστημα υγείας, για να σωθούν ζωές απέναντι σε μια εγκληματική διαχείριση από την κυβέρνηση της ΝΔ. Ποιος βρέθηκε δίπλα στον λαό; Αυτοί που αποκάλυπταν τα κυβερνητικά ψέματα και την προπαγάνδα της ΝΔ και των αστικών επιτελείων, έβαζαν τα κορμιά τους μπροστά και έσπαγαν τις απαγορεύσεις και την καταστολή; Ή αυτοί που είχαν κηρύξει «πολιτικό μορατόριουμ» και πρότειναν υπουργούς υγείας κοινής αποδοχής, δηλαδή ζητούσαν να συγκυβερνήσουν με τον Μητσοτάκη;

Θυμηθείτε! Τις μάχες των εργαζομένων σε πολλούς χώρους δουλειάς και κλάδους: Στην COSCO, στην efood, στη ΛΑΡΚΟ, στη Ζώνη του Περάματος, των οικοδόμων. Μάχες που δίδαξαν, ότι μόνον έτσι πετυχαίνεις νίκες, έτσι βελτιώνεις τη ζωή στο σήμερα και όχι ακούγοντας τις συμβουλές ορισμένων που έλεγαν για τον νόμο-έκτρωμα του Χατζηδάκη ότι «οι απεργίες δεν έχουν αποτέλεσμα», «περιμένετε τις εκλογές και ψηφίστε μας για να τον καταργήσουμε» και υπερψήφισαν τα μισά του άρθρα και μετά έβαλαν πλάτη για την εφαρμογή του σε μια σειρά χώρους, όπως στους εκπαιδευτικούς…

Ναι! Ζήσαμε τους αγώνες της νεολαίας. Των μαθητών για μέτρα προστασίας στα σχολεία. Των φοιτητών για να μην πατήσει το πόδι της μέσα η πανεπιστημιακή αστυνομία. Όλων των νέων, που άφησαν πίσω τους αυτούς που τσακώνονταν για το τίνος ρουσφέτι είναι ο σταθμάρχης και βγήκαν στους δρόμους για να μην ξεχαστεί το προδιαγεγραμμένο έγκλημα στα Τέμπη. Για να πάψουν επιτέλους οι ανθρώπινες ζωές να μπαίνουν στην ίδια ζυγαριά με το κέρδος.Ζήσαμε τη μεγάλη νίκη των φοιτητών στις περσινές φοιτητικές εκλογές, που γκρέμισαν την κυβερνητική ΔΑΠ και έφεραν στην πρώτη θέση την παράταξη της ΚΝΕ μετά από 36 χρόνια. Πέρσι έγινε το βήμα. Αύριο, στις φοιτητικές εκλογές να γίνει το άλμα, παρά το όργιο νοθείας της ΔΑΠ και λοιπών παρατρεχάμενων. Η νεολαία να στείλει μήνυμα που δεν θα μπορεί κανείς να αγνοήσει, 11 μέρες πριν τις βουλευτικές εκλογές. Θα ακουστεί ξανά δυνατά: Πανσπουδαστική πρώτη δύναμη! Και θα δώσει την απάντηση που ταιριάζει σε αυτούς που νομίζουν, ότι μπορούν να εξαγοράσουν τη συνείδηση της νεολαίας, με δυο εισιτήρια στο κατάστρωμα για ένα νησί των Κυκλάδων, όπως προσπαθεί να κάνει προεκλογικά ο Μητσοτάκης. 

Ό,τι και να θυμηθούμε, ένα συμπέρασμα προκύπτει: Όποτε χαμογελάσαμε, όποτε ανατριχιάσαμε, όποτε νιώσαμε ανάταση και αισιοδοξία, όποτε κερδίσαμε κάτι αυτή την τετραετία αντιλαϊκής διακυβέρνησης της ΝΔ , το ΚΚΕ είχε βάλει το χέρι του.Βάλτε, λοιπόν, κι εσείς ένα χεράκι, για να είναι αυτές οι στιγμές πολύ περισσότερες τα χρόνια που έρχονται!Κλείστε τα αυτιά σας, σε όσους σας βομβαρδίζουν από το πρωί μέχρι το βράδυ, με σενάρια και αναλύσεις για το ποιος θα πάει με ποιον, χωρίς κανείς σχεδόν να συζητάει για την πολιτική που θα εφαρμόσει η επόμενη κυβέρνηση. Αγνοήστε τους βαρετούς καυγάδες, όπως αυτόν ανάμεσα στα κόμματα της σοσιαλδημοκρατίας τον ΣΥΡΙΖΑ και το ΠΑΣΟΚ για το ποιος είναι ο… κληρονόμος του Ανδρέα Παπανδρέου! Δεν νοσταλγούμε το χτες, παλεύουμε, διεκδικούμε και κερδίσουμε τη ζωή που μας αξίζει σήμερα, τον 21ο αιώνα.

Θέλουν να σας στρέψουν την προσοχή αλλού. Επιδιώκουν να σας κουράσουν. Να σας κάνουν να πείτε «άντε, μια ψυχή που είναι να βγει ας βγει»... Να σας πείσουν ότι τίποτα ουσιαστικό δεν πρόκειται να βγει από τις εκλογές, οπότε ας ψηφίσουμε τουλάχιστον με κριτήριο να σχηματιστεί μια οποιαδήποτε κυβέρνηση.Κυβέρνηση, έτσι κι αλλιώς, θα σχηματιστεί και θα είναι από χέρι αντιλαϊκή! Και καλά θα κάνει να μην μυγιάζεται ο κύριος Τσίπρας κάθε φορά που το λέμε αυτό, γιατί χάνει την ψυχραιμία του και βάζει το ένα αυτογκόλ μετά το άλλο. Τον άκουσα να μας απευθύνει το ερώτημα: “Καλά, είναι ίδιοι αυτοί που ήρθαν να επιβάλουν τις ντιρεκτίβες του ΣΕΒ στα εργασιακά, με εμάς”; Για πείτε μας, κ. Τσίπρα, εσείς τίνος τις ντιρεκτίβες νομοθετούσατε; Από τα 96 νομοθετήματα και τις 280 διατάξεις που ψηφίστηκαν το 2018 με επίδραση στην επιχειρηματικότητα, το 62% εκπλήρωσαν ακριβώς τις θέσεις του ΣΕΒ. Ποιος το είπε αυτό; Ο τότε Γενικός Διευθυντής του ΣΕΒ, που μιλούσε μάλιστα για “συστηματικές παρεμβάσεις” του Συνδέσμου προς την τότε κυβέρνηση του ΣΥΡΙΖΑ, οι οποίες έφεραν αυτό το αποτέλεσμα. Και ποιος ήταν αυτός; Ο σημερινός κυβερνητικός εκπρόσωπος της κυβέρνησης Μητσοτάκη, ο κ. Σκέρτσος!Γιατί, όπως έλεγε μια διαφήμιση, καλύτερα να μασάς παρά να μιλάς... 
	
Και επειδή έχουμε ακούσει διάφορα αυτές τις μέρες, για την κυβέρνηση που θα προκύψει μετά τις εκλογές, σας λέμε ότι το καλύτερο για το λαό, είναι να προκύψει μια κυβέρνηση αδύναμων και φοβισμένων… Μια κυβέρνηση που θα νιώθει την καυτή ανάσα του εργατικού λαϊκού κινήματος, σε κάθε της αντιλαϊκό βήμα. Και αυτό μπορεί να γίνει μόνο με δυνατό ΚΚΕ!Ξέρουμε ότι με ένα πολύ πιο δυνατό ΚΚΕ την Κυριακή των εκλογών, θα χαμογελάσουν, θα νιώσουν κερδισμένοι, ακόμα και άνθρωποι που μπορεί να μην μας ψήφισαν. Καν’ τε λοιπόν το βήμα από τώρα! Καν’ τε την έκπληξη, για να είναι η χαρά όλου του λαού μας ακόμα μεγαλύτερη!Κι εσείς που το έχετε ήδη αποφασίσει, δώστε τον καλύτερό σας εαυτό τις μέρες που μένουν! Μην υπολογίσετε κούραση, όπως δεν την υπολογίζουμε χιλιάδες μέλη, στελέχη και φίλοι του ΚΚΕ σε όλη τη χώρα αυτές τις μέρες. Δώστε ό,τι μπορείτε, να φτάσει το κάλεσμά μας παντού. Να μπει το ψηφοδέλτιο του ΚΚΕ σε κάθε λαϊκό σπίτι της Καλλιθέας, της Νέας Σμύρνης, του Μπραχαμίου, της Ηλιούπολης, παντού, σε όλες τις γειτονιές του Νότιου Τομέα.Γιατί μόνο ο λαός σώζει τον λαό, με ΚΚΕ πολύ πιο δυνατό! Με εκλεγμένους 2 κομμουνιστές βουλευτές εδώ στον Νότιο Τομέα! Με πολλούς περισσότερους σε όλη την επικράτεια! Για να είναι στη Βουλή περισσότεροι αγωνιστές βουλευτές, που θα τρέχουν, όπως έκανε ο βουλευτής του ΚΚΕ στα Νότια, ο Χρήστος Κατσώτης, από σπίτι σε σπίτι όπου πάει να γίνει έξωση, προκειμένου να τη σταματήσει, μαζί με τον λαό της κάθε γειτονιάς.Προχωράμε μπροστά, προχωράμε δυνατά, για να σηκώσουμε το κόμμα μας όσο γίνεται πιο ψηλά! Για να ανασάνει ο λαός μας!Για να ανοίξουμε το δρόμο τελικά, για το μεγάλο, το ωραίο, το συγκλονιστικό!



