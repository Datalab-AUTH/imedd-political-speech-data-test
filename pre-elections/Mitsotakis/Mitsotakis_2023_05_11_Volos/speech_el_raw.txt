Νεοδημοκράτισσες και Νεοδημοκράτες του Βόλου, συναγωνιστές από τη Μαγνησία και τη Θεσσαλία, Οννεδίτισσες και Οννεδίτες, Δαπίτισσες και Δαπίτες, κύριε Περιφερειάρχα, κύριε Δήμαρχε, φίλες και φίλοι, Σας ευχαριστώ από καρδιάς γι’ αυτή την εντυπωσιακή υποδοχή. Υψώνετε ψηλά τις σημαίες της νίκης, της μεγάλης νίκης που έρχεται την 21η Μαΐου, την επόμενη Κυριακή.Και πολλά συγχαρητήρια στη ΔΑΠ μας που για ακόμα μία φορά νίκησε στις φοιτητικές εκλογές. Και χαίρομαι γιατί βλέπω εδώ στο Βόλο όλες τις γενιές της παράταξης. Τους βετεράνους του κόμματος, τους παλιούς συναγωνιστές, με τους οποίους δώσαμε σκληρές μάχες και ήσασταν κοντά στην παράταξη και στις καλές και στις δύσκολες στιγμές.Αλλά βλέπω και δίπλα μας πολλά νέα πρόσωπα, που ενώνονται στο μεγάλο γαλάζιο κύμα που απλώνεται σήμερα σε όλη τη χώρα και που θα φέρει σε ακριβώς 10 μέρες από τώρα τη μεγάλη νίκη, τη δεύτερη κυβερνητική θητεία της Νέας Δημοκρατίας.
 
Θα μας δώσετε εσείς, φίλες και φίλοι, αυτή την εντολή. Την εντολή να αλλάξουμε οριστικά την Ελλάδα, γιατί κάποιοι που είναι σήμερα εδώ, στη Θεσσαλία, λίγο πιο πέρα στη Λάρισα, ονειρεύονται και πάλι την εξουσία απειλώντας μας ότι «η δεύτερη φορά θα είναι αλλιώς». Ε, λοιπόν, πράγματι θα είναι αλλιώς, γιατί ήδη όλα είναι αλλιώς και σίγουρα είναι καλύτερα από το παρελθόν. Κι ας έρθουν κι εδώ από το Βόλο να δουν ότι η Μαγνησία, η Ελλάδα, η Θεσσαλία, θα πουν όχι σε μια δεύτερη φορά στη συμφορά, δίνοντας με την ψήφο σας μια δεύτερη ισχυρή εντολή στην προκοπή.
 
Φίλες και φίλοι, λένε κάποιοι ότι αυτές οι εκλογές είναι κρίσιμες. Λάθος, είναι οι πιο κρίσιμες εκλογές των τελευταίων ετών. Γιατί μας βρίσκουν σε ένα σταυροδρόμι επιλογής.  Όχι ανάμεσα σε δύο κόμματα που θα κυβερνήσουν για μια τετραετία, αλλά ανάμεσα σε δύο κόσμους που θα καθορίσουν την εθνική πορεία για μια δεκαετία, είτε συνεχίζοντας στο δρόμο της σιγουριάς και της προόδου, είτε ρισκάροντας νέες περιπέτειες.Μάθαμε πια για τα καλά ότι η διακυβέρνηση -εμείς που δοκιμαστήκαμε στη βάσανο της εξουσίας αυτή την τετραετία- δεν είναι μια άσκηση ιδεολογίας, αλλά είναι η επιτυχής διαχείριση της συγκυρίας. Και σκεφτείτε πόσες κρίσεις περάσαμε και ξεπεράσαμε από το 2019.Αρχές του 2020 δεχτήκαμε και αντιμετωπίσαμε την μεταναστευτική εισβολή στον Έβρο και προστατεύσαμε τα σύνορά μας. Μετά, κληθήκαμε να διαχειριστούμε τη χειρότερη πανδημία του τελευταίου αιώνα, ύστερα έναν πόλεμο στην ήπειρό μας, μια παγκόσμια έκρηξη τιμών. Διαρκώς έπρεπε να αντιμετωπίσουμε εθνικές απειλές. 
 
Προσέξτε όμως, εδώ δεν μιλώ για εμπόδια τα οποία μπορούσαν να προβλεφθούν. Γιατί σε αντίθεση με την κρίση του 2015 την οποία την δημιούργησαν αυτοί οι ίδιοι οι οποίοι ισχυρίζονται τώρα ότι μας έβγαλαν από τα μνημόνια, αφού μας έβαλαν πρώτα σε αυτά με τους πειραματισμούς τους ένα εξάμηνο, όλες οι κρίσεις που κληθήκαμε εμείς να διαχειριστούμε ξέσπασαν μακριά από την Ελλάδα. Και όμως τις ξεπεράσαμε. Τις ξεπεράσαμε μαζί. Όταν άλλες χώρες αγωνίζονται ακόμα να αναπληρώσουν τις απώλειες εκείνων των επιθέσεων, η Ελλάδα μας, η πατρίδα μας όχι μόνο κέρδισε το χαμένο έδαφος αλλά σημείωσε άλματα. Δύο εικόνες δίπλα-δίπλα αρκούν: η Ελλάδα του 2023 δεν έχει καμία σχέση με την Ελλάδα του 2019.
 
Το 2019, όταν για πρώτη φορά σας ζήτησα να με εμπιστευτείτε, να μας εμπιστευτείτε στην διακυβέρνηση του τόπου, στάθηκα απέναντί σας και σας υποσχέθηκα κάποια πολύ συγκεκριμένα πράγματα. Λιγότερους φόρους και περισσότερες επενδύσεις και δουλειές, στήριξη του εισοδήματος και προστασία των πιο ευάλωτων, ένα κράτος φιλικό και ψηφιακό στο εσωτερικό, αλλά αξιόπιστο και περήφανο στο εξωτερικό, με νοικοκυρεμένα δημοσιονομικά, όπου οι παροχές θα βαδίζουν πάντα μαζί με τις αντοχές της οικονομίας, χωρίς το βραχνά του μεταναστευτικού και με θωρακισμένη άμυνα.Γι’ αυτά είχα δεσμευτεί, φίλες και φίλοι, πριν από τέσσερα χρόνια. Και σας ρωτώ: υλοποιήσαμε όλες τις προεκλογικές μας δεσμεύσεις; Η απάντηση είναι πως ναι. Τα είπαμε και τα κάναμε, παρά τις μεγάλες δυσκολίες.
 
Και πού βρισκόμαστε σήμερα; Πού είμαστε σήμερα; Πληρώνουμε πενήντα λιγότερους φόρους και χαμηλότερες εισφορές. Από τους ώμους σας, από τους ώμους των Ελλήνων έχουν αφαιρεθεί φορολογικά βάρη ύψους επτά δισεκατομμυρίων ευρώ. Ο ΕΝΦΙΑ μειώθηκε όχι κατά 30% όπως είχαμε πει, κατά 35%. Και από εδώ και στο εξής θα μειωθεί για ακόμα 10% για όλα τα σπίτια που ασφαλίζονται έναντι φυσικών καταστροφώνΟ φορολογικός συντελεστής μειώθηκε από το 22% στο 9%. Η εισφορά αλληλεγγύης καταργήθηκε καθολικά. Η φορολόγηση των αγροτών μειώθηκε στο 50% για τα συνεργατικά σχήματα. Ενώ οι γονείς μπορούν επιτέλους να μεταβιβάζουν δωρεάν τις περιουσίες τους στα παιδιά τους.Αλλά δεν κάναμε μόνο αυτό. Δαπανήσαμε παραπάνω από 55 δισεκατομμύρια, 57 δισεκατομμύρια για την ακρίβεια, για να αντιμετωπίσουμε τις εισαγόμενες κρίσεις της πανδημίας και του ενεργειακού κόστους, στηρίζοντας την οικονομία, την κοινωνία και την εργασία. Ταυτόχρονα, όμως, με μελετημένες επιλογές τονώσαμε την ανάπτυξη, με επενδύσεις μειώσαμε την ανεργία.Άρα αυτός ο νέος πλούτος επέστρεψε τελικά στον πολίτη με τη μορφή μόνιμων αυξήσεων.
 
Συζητάμε πολύ για την εισαγόμενη κρίση της ακρίβειας. Βλέπετε ότι και στον πληθωρισμό τα πράγματα πάνε σταδιακά καλύτερα. Αλλά όταν ερωτώμαι για το θέμα του πληθωρισμού λέω: κοιτάξτε να δείτε, ο πληθωρισμός θα πέσει κάποια στιγμή, όμως οι αυξήσεις των μισθών και οι μειώσεις των φόρων είναι μόνιμες, ήρθαν για να μείνουν.Όπως μόνιμες είναι και οι 300.000 θέσεις εργασίας που δημιουργήσαμε. Όπως μόνιμη είναι και η αύξηση του βασικού μισθού από τα 650 στα 780 ευρώ.Ίσως δεν θυμάστε πολλοί, η δέσμευσή μας ήταν να φτάσουμε στα 730 ευρώ. Το ξεπεράσαμε και πήγαμε στα 780 ευρώ, διότι έτσι έπρεπε να στηρίξουμε το εισόδημα των χαμηλομισθωτών απέναντι στην εισαγόμενη ακρίβεια.
 
Και μια αναφορά, το οφείλω, μια αναφορά για τους συνταξιούχους μας. Για πρώτη φορά είδατε αυξήσεις της τάξης του σχεδόν 8% ύστερα από 12 χρόνια. Σας είχα δεσμευθεί ότι οι συντάξεις θα αρχίσουν να αυξάνονται και πράγματι άρχισαν να αυξάνονται. Και επειδή τις αυξήσεις δεν τις είδαν όλοι, διότι υπάρχει και ο βραχνάς της προσωπικής διαφοράς Κατρούγκαλου, δεσμεύτηκα και δεσμεύομαι ότι θα εξακολουθούμε να στηρίζουμε τους συνταξιούχους που έχουν προσωπική διαφορά έως ότου αυτή σβήσει χρόνο με τον χρόνο.
 
Και όλα αυτά σημαίνουν ότι, τελικά, το μέσο εισόδημα μεγαλώνει. Σε μια οικονομία η οποία αναπτύσσεται. Και αναπτύσσεται πολύ πιο γρήγορα από τον ευρωπαϊκό μέσο όρο.Ναι, μέσα σε τέσσερα χρόνια προσέξτε τι πετύχαμε εμείς. Παραλάβαμε μια οικονομία η οποία αναπτυσσόταν στο 1/4, προσέξτε, του ευρωπαϊκού μέσου όρου. Αυτή είναι η οικονομία την οποία παραλάβαμε. Σήμερα, η ελληνική οικονομία αναπτύσσεται με διπλάσιο ρυθμό από την ευρωζώνη. Αυτή είναι η επιτυχία της οικονομικής μας πολιτικής. Γι’ αυτό και οι διεθνείς οίκοι αξιολόγησης μας αναβάθμισαν 12 φορές, ώστε να αγγίξουμε την επενδυτική βαθμίδα. Και είναι μια εξέλιξη αυτή πάρα πολύ σημαντική, γιατί θα επιτρέψει στο κράτος, στις επιχειρήσεις, στα νοικοκυριά να δανείζονται με ευνοϊκούς όρους. Δεν είναι, φίλες και φίλοι, η επενδυτική βαθμίδα κάποιος ουδέτερος οικονομικός όρος που αφορά μόνο τους ειδικούς. Είναι μοχλός ανάπτυξης ο οποίος αυξάνει την παραγωγικότητα και την ανταγωνιστικότητα του τόπου. Σε ένα περιβάλλον αυξημένων επιτοκίων είναι σημαντικό να μπορούμε να δανειζόμαστε με όσο το δυνατόν χαμηλότερο κόστος δανεισμού.Προσοχή, όμως, υπό μία προϋπόθεση θα πάρουμε την επενδυτική βαθμίδα: ότι αύριο θα έχουμε σταθερή, μεταρρυθμιστική κυβέρνηση της Νέας Δημοκρατίας. Και εφόσον συμβεί αυτό, ναι, σας το εγγυώμαι, θα έχουμε την επενδυτική βαθμίδα πριν το τέλος του έτους.
 
Συμμαχητές της μεγάλης μας παράταξης, όπως δεν προχωρά μια ανεπτυγμένη οικονομία χωρίς συνοχή στην κοινωνία -το αποδείξαμε στην πράξη-, έτσι δεν μπορεί να προκύψει και ευημερία δίχως ελευθερία και εθνική κυριαρχία. Γι’ αυτό και στο ίδιο διάστημα, σε αυτήν την τετραετία που πέρασε, η χώρα από κέντρο διερχομένων μεταναστών έγινε πατρίδα με σύνορα σε γη, αέρα και θάλασσα.Ύστερα από χρόνια ενισχύθηκαν οι Ένοπλες Δυνάμεις μας. Η ενεργή διπλωματία  αναβάθμισε τη διεθνή θέση της Ελλάδος. Αύριο θα έχω την ευκαιρία να φύγω από εδώ από τη Μαγνησία και να πάω στα νησιά του βορειοανατολικού Αιγαίου, να επισκεφτώ τη Λέσβο και εκεί να διαπιστώσω ο ίδιος ότι το προσφυγικό πρόβλημα ανήκει πια οριστικά στο παρελθόν. Έχουμε πρακτικά μηδενίσει τις ροές των παράνομων μεταναστών.Ανακουφίσαμε τα νησιά μας, καταργήσαμε το «κάτεργο» της Μόριας. Δεν υπάρχει πια, αντικαθίσταται από μια σύγχρονη δομή. Τα εθνικά και ευρωπαϊκά σύνορα φυλάσσονται. Πετύχαμε σε ευρωπαϊκό επίπεδο, για πρώτη φορά, η Ευρωπαϊκή Ένωση να αναγνωρίσει ότι στο επίκεντρο της ευρωπαϊκής μεταναστευτικής πολιτικής πρέπει να είναι η φύλαξη των εξωτερικών συνόρων. Και όσο και αν αυτό στεναχωρεί κάποιους, εγώ θα τους το θυμίζω: ο φράχτης του Έβρου επεκτείνεται σε όλη τη μεθόριο.
 
Για τη θωράκιση της άμυνάς μας, την απάντηση την ξέρετε ήδη. Έχω μια προσωπική αγάπη στην Πολεμική μας Αεροπορία. Είχα τη μεγάλη χαρά να υπηρετήσω εδώ στην 111 ΠΜ όλη τη στρατιωτική μου θητεία, σε μία τότε από τις πρώτες δύο μοίρες F-16, στην 346, η οποία έχει τώρα μετονομαστεί σε 347, και γνώριζα από τη στιγμή που ήρθα στα πράγματα ότι υπήρχε μία σημαντική ανισορροπία στον αέρα.Προσέξτε, πριν από τέσσερα χρόνια η Τουρκία ήταν έτοιμη να παραλάβει τα πρώτα από τα 100 F-35 τα οποία είχε παραγγείλει. Πού είμαστε σήμερα, μόλις 3,5 χρόνια μετά; Η Ελλάδα έχει ήδη αποκτήσει 24 υπερσύγχρονα μαχητικά Rafale. Τα F-16 μας αναβαθμίζονται σε έκδοση Viper και από το 2028 θα προσθέσουμε στην αεροπορία μας το πιο σύγχρονο αεροσκάφος 5ης γενιάς, το F-35. 
 
Όταν -προσέξτε, έχει μια αξία αυτό- ρωτήθηκε ο κ. Τσίπρας χθες στο debate, «τι θα κάνετε με τα F-35;», δεν απάντησε. Όπως τα μάσησε, τι θα κάνει με το συμβόλαιο που χτίζουμε τρεις καινούριες φρεγάτες Belharra, η πρώτη εκ των οποίων θα παραδοθεί το 2025. Και σύντομα θα αποκτήσουμε και νέες κορβέτες και νέα θωρακισμένα, δίπλα στην αναγεννημένη ναυπηγική μας βιομηχανία, στην αναγεννημένη αμυντική μας βιομηχανία. Κοιτάξτε, για εμάς, για την παράταξη του Κωνσταντίνου Καραμανλή, η εθνική άμυνα είναι ο υπέρτατος αυτοσκοπός.Και για να έρθω πάλι λίγο πιο κοντά εδώ στα μέρη σας, σύντομα και οι πεζοναύτες της 32ης Ταξιαρχίας, που εδρεύει εδώ, θα αποκτήσουν και αυτοί νέα αμφίβια οχήματα. Ναι, το ξέρουμε καλά ότι οι ένστολοι που φορούν το εθνόσημο παραμένουν η μεγάλη μας δύναμη και γι’ αυτό και η πολιτεία φροντίζει να τους ενισχύει όσο μπορεί, βελτιώνοντας τις αποδοχές και τα επιδόματά τους.
 
Υπάρχει, όμως, και μία άλλη όψη της ασπίδας μας και αυτή είναι η ελληνική διπλωματία. Αυτή που πέτυχε στρατηγικές αμυντικές συμφωνίες με τη Γαλλία και τις Ηνωμένες Πολιτείες που ενίσχυσαν τη διπλωματική θέση της χώρας. Είναι αυτή που επέκτεινε τα χωρικά μας ύδατα στα 12 μίλια στο Ιόνιο. Είναι αυτή που καθόρισε θαλάσσιες ζώνες με την Ιταλία και την Αίγυπτο, ώστε η εθνική μας φωνή, η φωνή της πατρίδας μας να ακούγεται τώρα ηχηρή παντού, από το Αμερικανικό Κογκρέσο και τις Βρυξέλλες, μέχρι τον αραβικό κόσμο.
 
Και όλα αυτά την ώρα που τα μεγάλα, τα μεσαία, τα μικρά έργα, κ. Περιφερειάρχα, κ. Δήμαρχε, προχωρούν παντού. Το Μετρό στην Αθήνα, το μεγαλύτερο έργο το οποίο κατασκευάζεται σήμερα στη χώρα, το Μετρό στη Θεσσαλονίκη. Θα είμαι στη Θεσσαλονίκη την επόμενη εβδομάδα, θα επισκεφθώ το Μετρό, το οποίο θα παραδοθεί στους Θεσσαλονικείς στις αρχές του 2024. Όπως είχαμε δεσμευθεί: και Μετρό και αρχαία, το πιο σύγχρονο Μετρό στη χώρα.Αλλά το βλέπετε και γύρω σας, η χώρα μετατρέπεται ουσιαστικά σε ένα μεγάλο εργοτάξιο. Πάτρα-Πύργος στην Πελοπόννησο, ΒΟΑΚ στην Κρήτη, κάθετοι άξονες της Εγνατίας, ο τόσο σημαντικός για τη Θεσσαλία Ε65, ένας δρόμος που δεν θα ολοκληρωνόταν ποτέ, γίνεται πράξη ως αποτέλεσμα της βούλησης αυτής της Κυβέρνησης.Κι αυτή είναι η εικόνα της Ελλάδος που αλλάζει, γιατί αλλάζει και ο Βόλος, αλλάζει η Μαγνησία, αλλάζει η Θεσσαλία. Θυμάστε, πριν από λίγες εβδομάδες βρεθήκαμε εδώ και πάλι για να παρουσιάσουμε στη Λάρισα 370 έργα ύψους 4,3 δισεκατομμυρίων του αναπτυξιακού μας σχεδίου για τη Θεσσαλία του μέλλοντος, του 2030. Για τη Θεσσαλία που σας αξίζει.Για τη νεολαία μας, νέες φοιτητικές εστίες που θα στεγάσουν σπουδαστές στο Βόλο. Τα δικαστικά μέγαρα, κ. Δήμαρχε, σε Βόλο, Καρδίτσα και Τρίκαλα, το νέο ποδηλατοδρόμιο, το τόσο σημαντικό Μουσείο της Αργούς το οποίο θα ξεκινήσει και θα γίνει εδώ στο Βόλο, την ανακαίνιση του Δημοτικού Θεάτρου. Δώσαμε λύση στο θέμα της δημοτικής επιχείρησης ύδρευσης και αποχέτευσης του Βόλου, με οφειλές που είχαν δημιουργηθεί από σκάνδαλα του παρελθόντος.Και ξέρω ότι υπάρχουν ακόμα δύο ζητήματα τα οποία αφορούν πολύ την πόλη σας, τα οποία είμαι απολύτως πεπεισμένος ότι σε πνεύμα συνεργασίας θα μπορέσουμε να τα αντιμετωπίσουμε: το ζήτημα της μετεγκατάστασης της πυροσβεστικής υπηρεσίας από το κέντρο της πόλης και το ζήτημα της επαναχάραξης της χερσαίας ζώνης του λιμανιού, ώστε να λυθεί επιτέλους και η εκκρεμότητα του παραλιακού πάρκου του Αγίου Κωνσταντίνου.Ο Βόλος μετατρέπεται σε μια δυναμική αναπτυξιακή πόλη με ένα λιμάνι το οποίο μπορεί να αποτελέσει μια νέα πύλη εισόδου για την πόλη μας, να ανταγωνιστεί τα λιμάνια της Αθήνας, της Θεσσαλονίκης. Μια πόλη η οποία έχει τόσο δυναμική ιστορία και στη μεταποίηση αλλά και στο εμπόριο θα βρει και πάλι τη θέση που της αξίζει στον αναπτυξιακό χάρτη της χώρας.
 
Αλλά να προσθέσω και την ανακαίνιση των τμημάτων επειγόντων περιστατικών στο νοσοκομείο του Βόλου. Την ανακαίνιση των κέντρων υγείας στο Βελεστίνο και στον Αλμυρό. Και όλες αυτές οι παρεμβάσεις -θα έρθω στη συνέχεια στη σημασία που αποδίδω στη δημόσια υγεία- αποτυπώνουν την επιλογή μας: ο Βόλος να γίνει στρατηγικός οικονομικός κόμβος όλης της χώρας. 

Για μια χώρα η οποία μετατρέπεται, προσέξτε, σε διαμετακομιστικό κέντρο για προϊόντα, για ενέργεια.Τα λιμάνια μας, πόσω μάλλον τα λιμάνια τα οποία έχουν τόσο στρατηγική θέση όπως το λιμάνι του Βόλου, έχουν στο δικό μας το μυαλό τεράστια αναπτυξιακή στρατηγική σημασία.Και από την άλλη, θέλω να μιλήσω λίγο για το κυβερνητικό μας έργο σε κρίσιμους τομείς του κοινωνικού κράτους όπως η παιδεία, η υγεία, το Δημόσιο, τομείς οι οποίοι καλούνται να γίνουν άξονες προτεραιότητας και για τη δεύτερη τετραετία.Γιατί πράγματι, εδώ και τέσσερα χρόνια πιστεύω ότι είχαμε αρκετές επιτυχίες. Είχαμε όμως και αδυναμίες. Η οικονομία πήγε καλά, υπήρξαν φοροελαφρύνσεις, δόθηκαν αυξήσεις. Όμως, το ξέρω πολύ καλά, δεν έχω αυταπάτες, στη χώρα μας οι μισθοί παραμένουν ακόμα χαμηλοί και ροκανίζονται από την εισαγόμενη ακρίβεια.
 
Για τους υγειονομικούς μας που είναι μαζί μας, ξέρω πολύ καλά τον αγώνα τον οποίο έδωσαν και το ΕΣΥ άντεξε στη διάρκεια της πανδημίας. Ναι, διπλασιάσαμε τις μονάδες εντατικής θεραπείας. Προσέξτε, σήμερα έχουμε 107.000 εργαζόμενους στο Εθνικό Σύστημα Υγείας, είχαμε 100.000 όταν ήρθαμε στα πράγματα. Σήμερα δαπανούμε 5,2 δισεκατομμύρια για το ΕΣΥ, δαπανούσε ο ΣΥΡΙΖΑ 3,9 δισεκατομμύρια. Ξέρω όμως πολύ καλά ότι έχουμε ακόμα ελλείψεις προσωπικού. Ναι, υπάρχουν ράντζα, υπάρχουν μεγάλες καθυστερήσεις, στις εγχειρήσεις, για να πάρετε ένα ραντεβού. Αυτά είναι πράγματα τα οποία πρέπει να διορθώσουμε.
 
Το ίδιο και στο κράτος. Το gov.gr ήταν μία μεγάλη επιτυχία, μία σημαντική επιτυχία της Κυβέρνησης. Κατάργησε τις ουρές. Και στον ΕΦΚΑ αποδείξαμε ότι ναι, όταν θέλουμε μπορούμε να αναδιαρθρώσουμε προβληματικούς οργανισμούς. Είμαι υπερήφανος σήμερα που κοιτώ τους συνταξιούχους στα μάτια και τους λέω: ναι, η σύνταξή σας βγαίνει επιτέλους το αργότερο σε τρεις μήνες και δεν χρειάζεται να περιμένετε δύο και τρία χρόνια για να πάρετε τη σύνταξή σας, για να κάνει δηλαδή το κράτος το αυτονόητο.Όμως, ξέρουμε, η τραγωδία στα Τέμπη μάς πόνεσε όλους και μας έδειξε ότι πολλά πράγματα πρέπει να αλλάξουν. Και με έκανε εμένα ακόμα πιο αποφασισμένο να συγκρουστώ με νοοτροπίες, με λογικές οι οποίες ανήκουν στο παρελθόν και δεν μας ταιριάζουν ως χώρα. Γι’ αυτό και τα βήματα τα οποία κάναμε πρέπει τη δεύτερη τετραετία να γίνουν άλματα.
 
Και γι’ αυτό θέλω πολύ σύντομα να μοιραστώ μαζί σας τους στόχους μου για την Ελλάδα του 2027, αυτούς που συμπυκνώνονται σε αυτό εδώ το νέο πρόγραμμα διακυβέρνησης της Νέας Δημοκρατίας. Εδώ βλέπετε μόνο την περίληψή του, είναι πολύ πιο εκτεταμένο, είναι λεπτομερώς κοστολογημένο. 9 δισεκατομμύρια θα μας στοιχίσει σε βάθος τετραετίας, όλες οι προτάσεις μας είναι εντεταγμένες σε συγκεκριμένα χρονοδιαγράμματα υλοποίησης.Και για εμένα το πιο σημαντικό αποτέλεσμα της σχέσης εμπιστοσύνης που χτίσαμε όλα αυτά τα χρόνια είναι ακριβώς αυτό: όπως σας είπα τι θα κάνω πριν από τέσσερα χρόνια και τα υλοποίησα, έτσι και σας λέω μετά βεβαιότητας ότι ό,τι συμπεριλαμβάνεται σε αυτό το πρόγραμμα μπορεί και θα υλοποιηθεί την επόμενη τετραετία.Είναι ένας οραματικός οδικός χάρτης με πέντε κεφάλαια. Περιγράφουν την πατρίδα που οραματιζόμαστε, αυτήν που την περιγράφουν ισάριθμες λέξεις του τίτλου του. Μία Ελλάδα παραγωγική, κοινωνική, δίκαιη, ψηφιακή και πράσινη. Τονίζω πάντα το πράσινη, περιβαλλοντικά πράσινη, διότι είναι γαλάζια η Ελλάδα και θα είναι γαλάζια στις επόμενες εκλογές και ο χάρτης θα είναι παντού γαλάζιος.
 
Και σίγουρα μία Ελλάδα ισχυρή. Ο πρώτος μας στόχος, αν έπρεπε να απομονώσω έναν στόχο από όλο αυτό το αναλυτικό πρόγραμμα, δεν είναι άλλος από τις καλύτερες αμοιβές για όλους. Μπορούμε να πετύχουμε να έχουμε μέσο μισθό τα 1.500 ευρώ σε μια τετραετία και κατώτατο μισθό τα 950 ευρώ. Νέο μισθολόγιο για τους δημόσιους υπαλλήλους από 1/1/2024, με στήριξη -να το ξανατονίσω- των οικογενειών με παιδιά, διότι η υπογεννητικότητα είναι το μεγαλύτερο πρόβλημα που αντιμετωπίζουμε σήμερα στη χώρα και πρέπει να στηρίξουμε τις οικογένειες, τις εργαζόμενες οικογένειες. Γι’ αυτό και αυξάνουμε το οικογενειακό επίδομα για δημόσιους υπαλλήλους με ένα, δύο, τρία, τέσσερα παιδιά, γι’ αυτό αυξάνουμε το αφορολόγητο κατά 1.000 ευρώ για τις οικογένειες με παιδιά.Θα παρέμβουμε από το 2025 στα τεκμήρια διαβίωσης, θα τα μειώσουμε μεσοσταθμικά κατά 30%, θα μειώσουμε τις ασφαλιστικές εισφορές και θα καταργήσω σε βάθος τετραετίας το τέλος επιτηδεύματος, τον τελευταίο μνημονιακό φόρο ο οποίος έχει μείνει από τα πέτρινα χρόνια των μνημονίων. Πώς θα το πετύχουμε αυτό; Με ρωτάνε συχνά, πώς θα αυξηθούν οι μισθοί; Αυτό είναι κάτι το οποίο το καθορίζει η ιδιωτική οικονομία. Τους λέω, με έναν τρόπο: με επενδύσεις και με μείωση της ανεργίας. Κάποτε το κουβέντιαζα με τον Περιφερειάρχη εδώ, και εδώ στη Θεσσαλία λέγαμε «άντε να βγουν έργα».
 
Τώρα έχουμε το ανάποδο πρόβλημα. Έχουμε τόσα έργα και έχουμε πια δυσκολία να βρούμε τις εταιρίες που θα εκτελέσουν τα έργα αυτά. Έτσι ανεβαίνουν οι μισθοί, με τη μείωση της ανεργίας, με την αύξηση της διαπραγματευτικής δύναμης του εργαζόμενου, με πολλές ιδιωτικές επενδύσεις, οι οποίες μπορούν να αυξηθούν τουλάχιστον κατά 70%, με περισσότερες δημόσιες επενδύσεις, διότι έχουμε στηρίξει το πρόγραμμα δημοσίων επενδύσεων με περισσότερες ευρωπαϊκές επενδύσεις, με το ΠΕΠ της Περιφέρειας αυξημένο κατά 30% και με σημαντικούς, να το τονίσω αυτό, πρόσθετους πόρους από το Ταμείο Ανάκαμψης, που βρίσκουν τη θέση τους σε σημαντικά έργα που επηρεάζουν την καθημερινότητα όλων σας.Ήμουν σήμερα στα Τρίκαλα, όπου εκτελούνται πολύ σημαντικά έργα τα οποία χρηματοδοτούνται από τον εθνικό προϋπολογισμό, από το ΠΕΠ, από το Ταμείο Ανάκαμψης. Έτσι όλοι οι πόροι, εθνικοί και ευρωπαϊκοί, δουλεύουν μαζί για να βελτιώσουν τελικά τη δική σας καθημερινότητα.
 
Θυμάμαι ότι ο κ. Τσίπρας μάς έλεγε ότι πήγε στις Βρυξέλλες, θυμάστε, μετά το δημοψήφισμα-παρωδία και διαπραγματεύθηκε, λέει, για 17 ώρες. Και τι μας έφερε πίσω; Ένα τρίτο μνημόνιο, που τσάκισε τους συνταξιούχους, τσάκισε τη μεσαία τάξη με πρόσθετη φορολογία και μας στοίχισε 100 δισεκατομμύρια.Κι εγώ πήγα στις Βρυξέλλες τον Ιούλιο του 2020, κι εγώ διαπραγματεύτηκα σκληρά, όχι 17 ώρες, 5 μέρες. Και τι έφερα πίσω; 31 δισεκατομμύρια ευρώ για την πατρίδα μας, μέσω του Ταμείου Ανάκαμψης. Χρήματα, προσέξτε, τα οποία δεν έχουν μόνο αναπτυξιακό, έχουν και κοινωνικό αποτύπωμα, γιατί η κοινωνική Ελλάδα της επόμενης τετραετίας έχει δύο κεντρικές προτεραιότητες: την υγεία και την παιδεία.
 
Δεν γίνεται να ταλαιπωρούνται ασθενείς σε διαδρόμους, να περιμένουν πέντε, έξι, οκτώ μήνες για εγχειρήσεις. Από πόρους του Ταμείου Ανάκαμψης θα αναβαθμίσουμε τα τμήματα επειγόντων περιστατικών σε 80 νοσοκομεία και θα αναβαθμίσουμε πλήρως 156 κέντρα υγείας και θα προσλάβουμε σε βάθος τετραετίας 10.000 νοσηλευτές και γιατρούς, για να λύσουμε μια και καλή τα ζητήματα των κενών που έχουμε στο Εθνικό Σύστημα Υγείας.Θέλω να μειώσω τις αναμονές για χειρουργεία, τις αναμονές για ραντεβού, τις αναμονές στα επείγοντα, αλλά ταυτόχρονα πρέπει να αναβαθμίσουμε και την πρωτοβάθμια φροντίδα. Ο Προσωπικός Γιατρός έχει ήδη αρχίσει και ριζώνει ως θεσμός, οι προληπτικές εξετάσεις -έννοια παντελώς άγνωστη στη χώρα μας- αποτελούν καίριο συστατικό του σχεδίου μας για την υγεία.Για τις γυναίκες που είναι μαζί μας -μιλώ συχνά γι’ αυτό το θέμα, γιατί θέλω να καταδείξω πραγματικά με ένα παράδειγμα το πόσο σημαντικό είναι-, θέλω να σας πω ότι 1.300.000 χιλιάδες γυναίκες μεταξύ 50 και 69 ετών έχουν δυνατότητα να κάνουν δωρεάν μαστογραφία, είτε σε δημόσιο, είτε σε ιδιωτικό κέντρο υγείας.130.000 έχουν ήδη κάνει χρήση αυτής της δωρεάν παροχής του κράτους. Έχουμε εντοπίσει παραπάνω από 7.000 γυναίκες με πρώιμο καρκίνο του μαστού τον οποίον δεν τον γνώριζαν. Τον εντόπισαν μέσα από προληπτικές εξετάσεις που το κράτος το ίδιο οργάνωσε και τώρα έχουν πολύ καλή δυνατότητα πρόγνωσης για την υγεία τους. Διότι είναι πολύ καλύτερο και πολύ φθηνότερο για το Εθνικό Σύστημα Υγείας να προλαμβάνουμε τις ασθένειες νωρίς, παρά να τρέχουμε να τις θεραπεύουμε με καθυστέρηση στα νοσοκομεία.
 
Δύο κουβέντες για την παιδεία μας. 25.000 προσλήψεις και άλλες 4.000 που θα γίνουν φέτος μόνιμου προσωπικού, για πρώτη φορά μετά από 12 χρόνια. Και συγκινούμαι πάντα όταν βλέπω πια μόνιμο τακτικό προσωπικό της εκπαίδευσής μας που μου μεταφέρει τις ιστορίες τους.  Πως ήταν αναπληρωτές και πήγαιναν από πόλη σε πόλη, από νησί σε νησί χωρίς να έχουν καμία απολύτως σταθερότητα στην επαγγελματική τους και στην προσωπική τους ζωή. Και πόσο ευγνώμονες είναι πια που μπορούν να προσφέρουν τις υπηρεσίες τους στην εκπαίδευση μέσα από μια μόνιμη και σταθερή θέση.Στα σχολεία μας γίνεται μια πολύ σημαντική δουλειά, φίλες και φίλοι. Από τα νηπιαγωγεία πια τα οποία διδάσκουν την ξένη γλώσσα, τα νέα προγράμματα σπουδών, οι ελεύθερες ζώνες στα σχολεία μας που διδάσκουν ενδιαφέροντα πράγματα στα παιδιά μας. Και βέβαια μία ακόμη παρέμβαση που χρηματοδοτείται από το Ταμείο Ανάκαμψης: θα έχουμε 36.000, προσέξτε, διαδραστικούς πίνακες σε όλες τις τάξεις από την Ε’ Δημοτικού μέχρι την Γ’ Λυκείου.Και για εσάς που μπορεί να μην έχετε δει πώς δουλεύουν αυτοί οι διαδραστικοί πίνακες στην πράξη, πήγα σε μια τάξη όπου δίδασκαν ιστορία και φυσική με διαδραστικό πίνακα. Και έπρεπε να δείτε τον ενθουσιασμό στα μάτια και των παιδιών αλλά και των δασκάλων και των καθηγητών για μια τελείως διαφορετική και βιωματική εμπειρία για το τι σημαίνει πραγματικά σήμερα να κάνουμε τη γνώση χαρά και παιχνίδι, ειδικά για τα νεότερα παιδιά.Την έμφαση που δίνουμε στα Πρότυπα και στα Πειραματικά σχολεία. Τα διπλασιάσαμε και θα τα αυξήσουμε σημαντικά. Και βέβαια την έμφαση που δίνουμε στα πανεπιστήμιά μας, για πανεπιστήμια τα οποία θα είναι κέντρα γνώσης, θα είναι ασφαλή. Εμείς είμαστε με τις βιβλιοθήκες και όχι με τις βαριοπούλες. Η βία και η ανομία δεν έχουν θέση στα πανεπιστήμιά μας.Αλλά και για τους φοιτητές μας που είναι εδώ, ξέρω πόσο δύσκολο είναι το ζήτημα της στέγης. Ειδικά για τα νέα μας παιδιά. Για τους φοιτητές οι οποίοι καλούνται να μετακομίσουν πόλη, είμαστε εμείς αυτοί που αυξήσαμε το φοιτητικό επίδομα ενοικίου από τα 1.000 στα 1.500 ευρώ και υπό προϋποθέσεις στα 2.000 ευρώ. Εμείς θα κατασκευάσουμε σχεδόν 10.000 φοιτητικές εστίες για να μπορούν τα παιδιά να πάνε σε μια άλλη πόλη να σπουδάσουν χωρίς οικονομική επιβάρυνση.
 
Αλλά, ταυτόχρονα, να δώσουμε και μία απάντηση στο μεγάλο πρόβλημα το οποίο το συναντώ συνέχεια. Νέα παιδιά, νέα ζευγάρια μού λένε: «δεν αντέχουμε να αγοράσουμε σπίτι, το ενοίκιο είναι ακριβό, η ιδέα και μόνο ότι θα αποκτήσουμε ένα σπίτι είναι τόσο απομακρυσμένη που δεν μπορούμε να φανταστούμε αν δεν κληρονομήσουμε ένα σπίτι από τους γονείς μας πώς θα ξεφύγουμε από το ενοίκιο».Και ήρθαμε και σχεδιάσαμε το πρόγραμμα «Σπίτι Μου» με τεράστια αποδοχή μέχρι σήμερα. Γιατί; Τα νέα παιδιά, τα νέα ζευγάρια μπορούν επιτέλους να αποκτήσουν ένα σπίτι και να αποπληρώνουν ένα επιδοτούμενο δάνειο με δόση η οποία θα ήταν πολύ χαμηλότερη από το ενοίκιο το οποίο θα πλήρωναν, μόνο που τελικά το σπίτι θα τους μείνει και θα είναι δικό τους. Αυτό σημαίνει στεγαστική πολιτική με κοινωνικό αντίκτυπο στην πράξη. Και με πολλές ακόμα παρεμβάσεις όπου θα χρειαστούμε και τη συνεργασία της Τοπικής Αυτοδιοίκησης.Κοινωνική αντιπαροχή. Τόσες εκτάσεις έχει το κράτος. Σε δημόσιες εκτάσεις θα μπορούμε να χτίζουμε διαμερίσματα, ένα μέρος των οποίων θα κρατούν οι κατασκευαστές, ένα μέρος το οποίο θα διατίθεται σε νέους. Είναι μόνο κάποιες από τις εκφάνσεις της πολιτικής μας. Ανοίγουμε άμεσα νέα πλατφόρμα για νέους οι οποίοι μπορεί να έχουν κληρονομήσει από τους γονείς τους ένα διαμέρισμα το οποίο να θέλει σημαντικές επισκευές. Έως 30.000 ευρώ για νέους για να μπορούν να επισκευάσουν παλιά διαμερίσματα, να τα καταστήσουν πάλι κατοικήσιμα.
 
Όμως, θέλω να μιλήσω λίγο και για τη δίκαιη Ελλάδα, η οποία απευθύνεται πρωτίστως στους πιο αδύναμους. Ξέρετε την ευαισθησία μου για τα άτομα με αναπηρία. Εμείς ήμασταν αυτοί που αυξήσαμε τα επιδόματα αναπηρίας, τα αποσυνδέσαμε από τα προνοιακά επιδόματα, υλοποιούμε τον Προσωπικό Βοηθό, ένα εμβληματικό μέτρο. Σε πρώτη φάση ανοίξαμε την πλατφόρμα για όλη την Ελλάδα. 2.000 συμπολίτες μας, άτομα με βαριά αναπηρία μπορούν να έχουν πια έναν φροντιστή, έναν συνοδό να τους συνοδεύει στην προσωπική, στην επαγγελματική τους ζωή.Το κράτος με αυτό τον τρόπο γίνεται πιο κοινωνικό και γίνεται και πιο εξυπηρετικό, διότι στην δημόσια διοίκηση έχουμε ακόμα δουλειά να κάνουμε. Να ξέρετε ότι από μία δέσμευσή μου δεν πρόκειται να κάνω ποτέ πίσω: αξιολόγηση παντού και για όλους. Το επαναλαμβάνω: αξιολόγηση παντού και για όλους, ώστε οι ικανοί δημόσιοι υπάλληλοι να μπορούν να επιβραβεύονται, να προχωρούν πιο γρήγορα μέσα στην ιεραρχία, να έχουν πρόσθετες οικονομικές απολαβές.
 
Δίκαιη Ελλάδα σημαίνει και πιο γρήγορη απονομή της Δικαιοσύνης. Έχουμε κάνει σημαντικά βήματα σε αυτή την κατεύθυνση, αλλά ξέρουμε ότι καθυστερεί ακόμα η απονομή της Δικαιοσύνης. Θα την ενισχύσουμε με μέσα και προσωπικό, πρέπει να φτάσουμε -σε ορίζοντα τετραετίας- οι χρόνοι έκδοσης των αποφάσεων να πλησιάζουν πια τον ευρωπαϊκό μέσο όρο και τα ελληνικά δικαστήρια να προσφέρουν απόλυτη ασφάλεια Δικαίου σε όποιον θέλει να επενδύσει στην πατρίδα μας, όπως και εγγύηση στον κάθε πολίτη ότι η Δικαιοσύνη τελικά είναι το αποκούμπι των αδύναμων πολιτών και εκεί θα μπορούν να βρουν το δίκιο τους.
 
Δύο κουβέντες για την πράσινη Ελλάδα, η οποία καθρεφτίζει την ενεργειακά ανεξάρτητη Ελλάδα. Το 2022, φίλες και φίλοι, πληρώσαμε επτά δισεκατομμύρια ευρώ για εισαγωγές φυσικού αερίου. Κρατήστε το νούμερο αυτό, επτά δισεκατομμύρια ευρώ. Δεν είναι μόνο ότι είναι ακριβό, είναι ότι μπορεί ο καθένας να μας εκβιάζει. Να το ανοίγει και να το κλείνει όποτε θέλει και εμείς μετά να τρέχουμε και να μην φτάνουμε να καλύψουμε τις ενεργειακές μας ανάγκες.Για αυτό επιμένουμε τόσο πολύ ότι μπορούμε και πρέπει να φτάσουμε, μέχρι το τέλος της τετραετίας, να παράγουμε το 80% του ρεύματος από τον ήλιο, από τον άνεμο, από υδροηλεκτρικά. Το φράγμα της Μεσοχώρας θα ολοκληρωθεί και θα προσφέρει σημαντική βοήθεια, με φθηνή υδροηλεκτρική ενέργεια στο σύστημα μας.Και βέβαια, να τονίσω πόσο σημαντικά είναι όλα τα προγράμματα ενεργειακής αναβάθμισης νοικοκυριών και επιχειρήσεων. Σήμερα άνοιξε το πρόγραμμα «Αλλάζω θερμοσίφωνα», με τεράστια ανταπόκριση από τους πολίτες, γιατί; Διότι όλες αυτές είναι πολιτικές οι οποίες τελικά μειώνουν το ενεργειακό κόστος των νοικοκυριών, των επιχειρήσεων, των αγροτών.Θα έχουμε πολλά περισσότερα φωτοβολταϊκά για αγρότες την επόμενη τετραετία. Και βέβαια, θα ολοκληρώσουμε, κύριε Περιφερειάρχα, τις εκκρεμότητες που έχουμε με τα ζητήματα της διαχείρισης των αποβλήτων, τα κέντρα επεξεργασίας λυμάτων, ώστε πραγματικά να έχουμε μία πολιτική η οποία να προστατεύει το περιβάλλον αποτελεσματικά.
 
Τέλος, δύο κουβέντες για την ισχυρή Ελλάδα. Λυπάμαι πραγματικά που κάποιοι πήγαν στις Βρυξέλλες και ζήτησαν από την Ευρωπαϊκή Επιτροπή να μην χρηματοδοτήσει η Ευρώπη τον φράχτη στον Έβρο. Τους απαντώ: με ή χωρίς ευρωπαϊκούς πόρους, ο φράχτης στον Έβρο θα ολοκληρωθεί.Το Λιμενικό μας θα ενισχυθεί. Τα εξοπλιστικά προγράμματα τα οποία τρέχουμε θα συνεχιστούν. Όπως θα συνεχιστούν οι έρευνες για τον ενεργειακό μας πλούτο. Αυτή η κυβέρνηση, μετά από δέκα και, χρόνια αδράνειας, ήταν η πρώτη που έκανε ουσιαστικές έρευνες για φυσικό αέριο νοτιοδυτικά της Κρήτης. Και εφόσον υπάρχουν σοβαρές ενδείξεις ότι έχουμε αξιοποιήσιμους υδρογονάνθρακες, εμείς θα είμαστε αυτοί που θα προχωρήσουμε στην αξιοποίηση τους. Όπως κάναμε και την Ελλάδα ενεργειακό κόμβο, σημαντικό γεωπολιτικό παίκτη για την ενεργειακή ασφάλεια των Βαλκανίων.  Όλα αυτά, φίλες και φίλοι, ενισχύουν τη γεωπολιτική θέση της χώρας, μας κάνουν έναν παίκτη ισχυρό, έναν παίκτη αξιόπιστο, μια χώρα με την οποία όλες και όλοι τελικά θέλουν να συνομιλούν, διότι ξέρουν πόσο σημαντικοί είμαστε για την ασφάλεια της ευρύτερης περιοχής.
 
Φίλες και φίλοι, Βολιώτισσες και Βολιώτες, μίλησα συνοπτικά για το πρόγραμμά μας, επιμένοντας ότι με τους αντιπάλους μας προτιμώ να συγκρινόμαστε παρά να συγκρουόμαστε. Ναι, να συγκρίνουμε όσα έκαναν εκείνοι κι εμείς σε δύο διαφορετικές αλλά διαδοχικές τετραετίες: 29 δικοί τους φόροι, 17 μειώσεις στις συντάξεις, απέναντι στις δικές μας 50 φοροελαφρύνσεις, στις αυξήσεις στις συντάξεις, στις αυξήσεις στις αμοιβές.Αλλά να θυμηθούμε ότι ο ΣΥΡΙΖΑ πρέπει να κριθεί και για τη στάση του στην αντιπολίτευση. Για εμάς που ήμασταν στη Βουλή αυτή την τετραετία, θυμόμαστε πολύ καλά ότι ο ΣΥΡΙΖΑ έλεγε «όχι» σε όλα και «ναι» στο τίποτα. Όχι στον αμυντικό προϋπολογισμό, όχι στις μειώσεις των φόρων και στις νέες αυξήσεις, όχι ακόμα και στα δικαιώματα των ατόμων με αναπηρία.

Όχι, δυστυχώς και στον αποκλεισμό της επιστροφής των μαχαιροβγαλτών της Χρυσής Αυγής στη Βουλή. Και ίσως δεν είναι τυχαίο και το χθεσινό κάλεσμα από τη φυλακή, να καταδικαστεί, λέει, ο Μητσοτάκης. Προσέξτε, ο Μητσοτάκης, όχι κάποιοι άλλοι. Εγώ είμαι υπερήφανος, φίλες και φίλοι, που η μεγάλη δημοκρατική παράταξη της χώρας έβαλε φρένο στους φονιάδες της Χρυσής Αυγής από το να συμμετέχουν στις εκλογές. Και δεν θα τους κάνουμε το χατίρι, η δική μας σύμπλευση δίνει το μέτρο της δικής μας ενότητας και απομονώνει αυτούς οι οποίοι θέλουν και σε κρίσιμα ζητήματα για την ποιότητα της Δημοκρατίας μας να παραμένουν δυστυχώς η θλιβερή εξαίρεση. 
 
Και μπορεί κανείς να μην πιστεύει τις υποσχέσεις τους, με πάνω από 80 δισεκατομμύρια που κοστολογούμε το πρόγραμμα του ΣΥΡΙΖΑ, κούφια λόγια, από το γνωστό λεφτόδεντρο θα μας οδηγούσαν αν ποτέ εφαρμοζόταν είτε σε νέα φοροεπιδρομή, είτε σε νέα μνημόνια. Ούτε βέβαια πιστεύω ότι υπάρχει κανείς που να συμφωνεί ότι η Ελλάδα ζει σε ένα σκοτεινό κόσμο, σε ένα σκοτεινό περιβάλλον όπως αυτόν που περιγράφουν τα διαφημιστικά τους μηνύματα. 
 
Το ίδιο άλλωστε ισχύει και για το κεντρικό τους σύνθημα. Προσέξτε, «Δικαιοσύνη παντού». «Δικαιοσύνη παντού» διαβάζουμε σε όλες τις αφίσες του ΣΥΡΙΖΑ. Παντού εκτός βέβαια από το στενό κύκλο του κ. Τσίπρα και τους συνεργάτες του, με πρώτο τον καταδικασμένο 13-0 στο Ειδικό Δικαστήριο Νίκο Παππά. Εκεί δεν ισχύει το «Δικαιοσύνη παντού». Η Δικαιοσύνη για το ΣΥΡΙΖΑ είναι καλή μόνο όταν βγάζει αποφάσεις με τις οποίες ο ΣΥΡΙΖΑ είναι σύμφωνος. Δεν αξίζει, όμως, να μιλάμε πολύ για το χθες και δεν θα το κάνω από τώρα μέχρι τις εκλογές, όταν ανοίγονται μπροστά μας τα στοιχήματα του αύριο. Αυτά είναι τα στοιχήματα τα οποία απασχολούν εμένα. 

Και γι’ αυτό και θέτω ως απόλυτη πολιτική προτεραιότητα την απασφάλιση της νάρκης που λέγεται απλή αναλογική.Είναι μια παγίδα που άφησε ο ΣΥΡΙΖΑ στη χώρα, ποντάροντας ουσιαστικά σε ακυβερνησία. Είναι μια παγίδα που σήμερα, καθώς πλησιάζουμε στις εκλογές, γίνεται όλο και πιο απειλητική. Με φωνές που θέλουν να κάνουν το ευρώ «Δήμητρες», με άλλους που μιλούν και για, πώς τα είπανε; «Τοπικά περιφερειακά νομίσματα».Είναι απόψεις τις οποίες ο κ. Τσίπρας δεν αποκλείει από μία αυριανή ενδεχόμενη συμμαχία, την ίδια στιγμή που το ΠΑΣΟΚ του κ. Ανδρουλάκη δεν θέλει λέει Πρωθυπουργό αυτόν τον οποίον θα ψηφίσουν οι πολίτες αλλά κάποιον «άγνωστο Χ» τον οποίο τον ξέρει αλλά δεν μας τον λέει. Θα μας τον ανακοινώσει αργότερα μαζί με κάποιους Υπουργούς.Και μέσα σε όλα αυτά, κάποιοι απεργάζονται να βαφτιστούν νικητές ή ηττημένοι. Και να κάνουν μια κυβέρνηση ανοχής -συνενοχής-, όπως την ονομάζουν.
 
Θα το είδατε και χθες όσοι παρακολουθήσατε την τηλεμαχία. Φώναζαν τόσο καιρό να γίνει debate και έγινε το debate. Για να φανεί τι; Ότι μόνο η Νέα Δημοκρατία έχει συγκροτημένη πρόταση για την επόμενη μέρα.Ο κ. Τσίπρας παραδέχθηκε εμμέσως πλην σαφώς ότι σχεδιάζει νέους φόρους, ο κ. Ανδρουλάκης θέλει να κόψει επιδόματα. Όλοι μίλησαν με λόγια και καθόλου με αριθμούς. Άλλα τους ρωτούσαν οι δημοσιογράφοι, άλλα απαντούσαν.Γι’ αυτό και έπεσε σιωπή όταν εγώ ζήτησα τα προγράμματά μας να κοστολογηθούν από έναν τρίτο ανεξάρτητο φορέα, είτε το Γενικό Λογιστήριο του Κράτους, είτε την Τράπεζα της Ελλάδος, είτε το Δημοσιονομικό Συμβούλιο.
 
Και από την άλλη πλευρά, από εμάς ακούσαμε θέσεις, μπορεί να συμφωνεί κανείς ή να διαφωνεί, αλλά εδώ υπάρχει ένα συγκροτημένο πρόγραμμα με αρχή, μέση και τέλος. Απέναντι ένα χάος με προτάσεις υποτίθεται συνεργασίας, από τελικά αταίριαστους εταίρους, με ανατριχιαστικές απόψεις που ξεκινούσαν από την αλλαγή νομίσματος και έφταναν μέχρι την κρατικοποίηση επιχειρήσεων.Κοιτάξτε, πράγματι δεν μπορώ να παρακολουθήσω αυτή την επικίνδυνη Βαβέλ της αντιπολίτευσης που μιλάει με ακατανόητες γλώσσες. Μπορώ, όμως, να διακρίνω τον γκρεμό στον οποίο μας οδηγούν.Επιμένω, λοιπόν, ότι σε ένα αβέβαιο διεθνές περιβάλλον η Ελλάδα έχει ανάγκη όσο ποτέ από σιγουριά, από συνέχεια και από συνέπεια. Από καθαρό ορίζοντα στην πορεία της και από καθαρή λύση στην ηγεσία της.Δεν έχει ανάγκη ούτε από πειράματα, ούτε από τυχοδιωκτισμούς, ούτε από νέα ναυάγια. Γι’ αυτό και η κάλπη της επόμενης Κυριακής είναι τόσο καθοριστική. Είναι αυτή που θα αποτρέψει στην πράξη τόσο και την ακυβερνησία, όσο και την παραλυσία από μία ασυνάρτητη συνεργασία.
 
Μην ξεχνάτε, φίλες και φίλοι, σε τρεις μέρες, την Κυριακή έχουμε εκλογές στην Τουρκία και το αποτέλεσμα της δικής μας κάλπης θα είναι και ένα μήνυμα προς την άλλη όχθη του Αιγαίου. Πρέπει, συνεπώς, να αποπνέει σταθερότητα και στιβαρότητα.Ταυτόχρονα, να δηλώνει και τη δική μας θέληση: ναι, ότι οι Ελληνίδες και οι Έλληνες σε αυτούς τους δύσκολους καιρούς επιθυμούν γερό και έμπειρο χέρι στο τιμόνι της πατρίδας ώστε, όπως έγινε εδώ και τέσσερα χρόνια, το εθνικό σκάφος να ξεπερνά φουρτούνες και να βρίσκει ήρεμα νερά κρατώντας ανοιχτά τα πανιά του στη διαρκή πρόοδο.Το δίλημμα, λοιπόν, της κάλπης είναι ξεκάθαρο: πάμε μπροστά ή γυρίζουμε πίσω; Θέλουμε αποτελέσματα ή πάλι ψέματα; Θέλουμε καλύτερους μισθούς και αμοιβές ή ξανά φόρους και περικοπές; Θέλουμε σύνορα ασφαλή ή ανοιχτά σε κάθε επιλογή.Με λίγα λόγια, θέλουμε, τελικά, Νέα Δημοκρατία με Πρωθυπουργό Κυριάκο Μητσοτάκη ή ΣΥΡΙΖΑ με Πρωθυπουργό Αλέξη Τσίπρα; Ζυγίζουμε, αποφασίζουμε και ψηφίζουμε.
 
Νεοδημοκράτισσες και νεοδημοκράτες, φίλες και φίλοι, στις 21 Μαΐου οι πολίτες, ναι, θα επιλέξουν τελικά τον Πρωθυπουργό και την κυβέρνηση που προτιμούν. Όσο πιο ισχυρή θα είναι η δύναμη του πρώτου και η απόσταση από το δεύτερο, τόσο πιο εύκολη και αισιόδοξη θα είναι η επόμενη μέρα. Στις εκλογές αυτές δεν χωρούν επιπολαιότητες. Kάθε λάθος μπορεί να ακυρώσει τις κατακτήσεις μας και να ακυρώσει μαζί και τις αυριανές διεκδικήσεις μας. Τα λάθη, όπως ξέρετε, μετά την απομάκρυνση από την κάλπη δεν διορθώνονται. Αφού κάθε αψήφιστη ψήφος και κάθε άκαιρη δήθεν διαμαρτυρία οδηγούν ουσιαστικά σε εθνική αδυναμία. Η λύση είναι άλλη. Την ξέρετε και εσείς και είναι μία: αυτοδύναμη Ελλάδα και αυτοδύναμη Νέα Δημοκρατία.Το έχω πει πολλές φορές. Ξέρετε, οι παλιοί διαχωρισμοί έχουν ξεθωριάσει κάτω από το φως της εμπειρίας. Η πρόοδος και η ευημερία έχουν γαλάζιο χρώμα αλλά έχουν ταυτόχρονα και το χρώμα της αλήθειας και του αποτελέσματος. Και αυτό το έφερε η δική μας Κυβέρνηση, η οποία μπόρεσε και εξέφρασε και πολίτες πέρα από τα κομματικά μας τείχη. Και είμαι σίγουρος ότι πολλοί από αυτούς είναι ανάμεσα μας σήμερα. Είναι άνθρωποι που μας ψήφισαν για πρώτη φορά το 2019. Μπορεί άνθρωποι να μας ψηφίσουν για πρώτη φορά σε αυτές τις εκλογές, το 2023.Είναι άνθρωποι που πιστεύουν στον υπεύθυνο πατριωτισμό και στον δημιουργικό εκσυγχρονισμό. Γι’ αυτό και η αυτοδύναμη Νέα Δημοκρατία θα είναι αύριο μια ανοιχτή, μια πολυδύναμη Νέα Δημοκρατία. Ένα κόμμα που θα ενώνει και δεν θα διχάζει τον ελληνικό λαό.
 
Και είναι αυτό το μήνυμα της ενότητας και της προοπτικής. Η Ελλάδα θα είναι μπλε το βράδυ της 21ης Μαΐου, Κωνσταντίνου και Ελένης, θα είναι γαλάζια όπως γαλάζιο είναι και το χρώμα τη σημαίας μας, όπως γαλάζιο είναι και το χρώμα της παράταξής μας.Αλλά αυτό το μήνυμα της ενότητας και της προοπτικής σας ζητώ να το μεταφέρετε παντού, γιατί εσείς είστε η ψυχή της παράταξης. Ζείτε μέσα στην κοινωνία, αφουγκράζεστε τις αγωνίες της.Δεν θέλω να ξεχνάτε, βλέπετε το κλίμα είναι πολύ καλό, πάμε πολύ καλά, αλλά το πρωί της 21ης Μαΐου οι κάλπες σε όλη τη χώρα όταν θα ανοίξουν θα είναι άδειες. Και όλες οι πολιτικές δυνάμεις θα ξεκινούν από την ίδια αφετηρία. Να κάνουμε ό,τι μπορούμε να τις γεμίσουμε με όσο το δυνατόν περισσότερα ψηφοδέλτια της Νέας Δημοκρατίας. Είναι στο χέρι μας.Είμαστε σήμερα ένα μεγάλο ρεύμα. Αυτό το ρεύμα γεννήθηκε ουσιαστικά το 2019, γεννήθηκε για να αλλάξει τη χώρα. Οι φιλοδοξίες μου είναι υψηλές, δεν συμβιβάζομαι με τη μετριότητα. Ξέρω πόσα μπορούμε να πετύχουμε ως χώρα και ξέρω ότι θέλουμε να συνεχίσουμε να οικοδομήσουμε όλοι μαζί την Ελλάδα που ονειρευόμαστε.
 
Να αποτρέψουμε την κατεδάφιση όσων κατακτήθηκαν. Να δώσουμε προοπτική σε όσα μπορούμε να πετύχουμε. Και αυτό είναι το μήνυμα που σας ζητώ, σήμερα, να το ταξιδέψετε σε κάθε πόλη, σε κάθε χωριό, σε κάθε συνοικία, σε κάθε σπίτι της Θεσσαλίας, με αγγελιοφόρους εσάς.Και ειδικά εδώ, οι Βολιώτες, έχετε στο αίμα σας τη δύναμη της αναγέννησης, του νέου ελληνισμού, από τα διδάγματα του Άνθιμου Γαζή. Έχετε το όραμα και τη γόνιμη ορμή του Ρήγα Φεραίου από το Βελεστίνο. Έχετε την παράδοση της Μαγνησίας στη βιομηχανία, στο εμπόριο. Αλλά έχετε και τη μυθική «Αργώ», που πάντοτε θα συμβολίζει τα δύσκολα ταξίδια, που ξέρουν όμως να φτάνουν στον προορισμό τους.Από εδώ, λοιπόν, από το Βόλο ανοίγουμε κι εμείς τα πανιά μας για μία νέα συναρπαστική διαδρομή προς τις εκλογές της 21ης Μαΐου, έχοντας τον αέρα της νίκης, με ψηλά τις σημαίες, με το βλέμμα στις καρδιές μας, για μία Ελλάδα που προχωρά όπως θέλουμε, όπως της αξίζει, σταθερά, τολμηρά και πάντα, πάντα μόνο μπροστά, μόνο ψηλά.Καλό αγώνα, για τη μεγάλη νίκη της Νέας Δημοκρατίας, της παράταξής μας, για τη μεγάλη νίκη της Ελλάδας. Να είστε καλά, σας ευχαριστώ από καρδιάς και με τη νίκη.
 