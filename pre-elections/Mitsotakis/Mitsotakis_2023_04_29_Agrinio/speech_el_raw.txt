Από την Πλατεία Δημοκρατίας στέλνετε βροντερό μήνυμα, η Νέα Δημοκρατία θα νικήσει στις εκλογές της 21ης Μαΐου.
Πραγματικά, φίλες και φίλοι, κύριε Δήμαρχε, κύριε Περιφερειάρχα, είμαι πολύ εντυπωσιασμένος από αυτή τη θερμή υποδοχή που μου επιφυλάσσετε σήμερα το απόγευμα εδώ στο Αγρίνιο, στην καρδιά της Αιτωλοακαρνανίας. Είκοσι-δύο μέρες πριν από τις εκλογές φουσκώνει ένα μεγάλο κύμα, ένα γαλάζιο κύμα που θα φέρει την παράταξή μας μεγάλη νικήτρια. Μεγάλη νικήτρια σε αυτές τις κρίσιμες εκλογές της 21ης Μαΐου.
 
Φίλες και φίλοι, είχα την ευκαιρία σήμερα να διατρέξω ένα μεγάλο μέρος του νομού σας. Όπου κι αν πήγα, από τη Ναύπακτο μέχρι το Μεσολόγγι, εδώ στο Αγρίνιο, βλέπω και αισθάνομαι αυτή τη μεγάλη συσπείρωση των δυνάμεων γύρω από τη Νέα Δημοκρατία. Αυτό το αίτημα των πολιτών η πορεία την οποία προδιαγράψαμε αυτά τα τέσσερα χρόνια να συνεχιστεί. Να συνεχίσουμε να κάνουμε την πατρίδα μας πιο ισχυρή, να συνεχίσουμε στο δρόμο της ευημερίας, να μην ρισκάρουμε όλα όσα πετύχαμε αυτή τη δύσκολη τετραετία.
 
Θυμάμαι, φίλες και φίλοι, όταν βρέθηκα στην Αιτωλοακαρνανία πριν από τις εκλογές του 2019, θυμάστε τότε σάς μιλούσα και σάς ζητούσα να συνυπογράψουμε μια Συμφωνία Αλήθειας, μια νέα σχέση εμπιστοσύνης μεταξύ πολιτών και πολιτικών, μια σχέση εμπιστοσύνης η οποία στηρίζεται πρώτα και πάνω από όλα στη συνέπεια λόγων και πράξεων. Τότε σας είχα πει ότι θέλω να δεσμευτώ για ορισμένα απλά πράγματα. Σας είχα πει ότι θα μειώσω τους φόρους για κάθε Ελληνίδα και για κάθε Έλληνα και μειώσαμε τους φόρους για την καθεμία και τον καθέναν.
 
Σας είχα πει ότι θέλω να ξαναβάλω την Ελλάδα σε μια τροχιά δυναμικής ανάκαμψης για να μπορέσουμε να αφήσουμε πίσω μας τη δύσκολη δεκαετία των μνημονίων, να δημιουργήσουμε περισσότερες θέσεις εργασίας, να φέρουμε περισσότερες επενδύσεις στην πατρίδα μας, περισσότερες καλοπληρωμένες δουλειές. Και σήμερα η χώρα πηγαίνει από ρεκόρ σε ρεκόρ στην προσέλκυση ξένων επενδύσεων.
 
Σάς είχα πει ότι θέλω μία Ελλάδα ισχυρή και ασφαλή που θα προστατεύει τα σύνορά της και θα διαφυλάξει την εθνική μας ανεξαρτησία στην πράξη και όχι στα λόγια. Όχι «ξέφραγο αμπέλι», που λέει ένας φίλος από πίσω, και έχει δίκιο γιατί αυτή την Ελλάδα σας θυμίζω ότι παραλάβαμε το 2019.
 
Μιας και μιλάμε για το μεταναστευτικό, αξίζει να σημειώσω ότι σήμερα ο αρχηγός της αξιωματικής αντιπολίτευσης βρέθηκε στη Χίο, η οποία ήταν στο επίκεντρο του προσφυγικού προβλήματος το 2015 και δεν βρήκε μία κουβέντα να πει για το προσφυγικό ζήτημα, γιατί μάλλον δεν θέλει κανείς να θυμηθεί αυτά τα οποία έλεγε, ότι η θάλασσα «δεν έχει σύνορα» και ότι όλοι μπορούν να μπαίνουν στην πατρίδα μας χωρίς να ελέγχονται.
 
Αυτές οι εποχές όμως ανήκουν, φίλες και φίλοι, για τα καλά στο παρελθόν. Η χώρα έχει αναθαρρήσει. Οι πολίτες αισθάνονται μεγαλύτερη αισιοδοξία, έχουν μεγαλύτερη εμπιστοσύνη στις δυνατότητές τους και γι’ αυτό και αυτή η κάλπη της 21ης Μαΐου έχει τόσο μεγάλη σημασία.
 
Αφήσαμε πίσω μας μία τετραετία με μεγάλες δυσκολίες. Δεν σας κρύβω ότι κι εγώ, όταν με εμπιστευτήκατε και έκατσα για πρώτη φορά στο Μέγαρο Μαξίμου, δεν φανταζόμουν πόσες διαφορετικές κρίσεις θα χρειαστεί να διαχειριστούμε αυτή την τετραετία. Η αλήθεια είναι ότι μας έτυχαν πολλά δύσκολα και πολλά απρόοπτα, από το προσφυγικό μέχρι την πανδημία και από τις κρίσεις με την Τουρκία μέχρι την ενεργειακή κρίση και τον πόλεμο της Ρωσίας στην Ουκρανία.
 
Θα μπορούσα, σήμερα, να είμαι εδώ μπροστά σας και να σας πω «ξέρετε, είχαμε πολλά πράγματα να κάνουμε για να κρατήσουμε ασφαλή τη χώρα, δεν μπορέσαμε να υλοποιήσουμε τις προεκλογικές μας δεσμεύσεις». Δεν σας το λέω γιατί απλούστατα δεν είναι αλήθεια. Μπορέσαμε και το σκάφος της πατρίδας να κρατήσουμε ασφαλές και να τηρήσουμε τις προεκλογικές μας δεσμεύσεις.
 
Γι’ αυτό έχει έρθει τώρα η ώρα -22 ημέρες πριν από τις εκλογές- να μην μιλήσουμε τόσο για το παρελθόν αλλά να μιλήσουμε περισσότερο για το μέλλον. Αναφέρομαι πάντα εν συντομία σε αυτά τα οποία πετύχαμε αυτή την τετραετία, όχι για να σας θυμίσω πράγματα τα οποία γνωρίζετε. Εσείς, η κάθε μία και ο κάθε ένας ξεχωριστά, ξέρετε αν σήμερα η ζωή σας ήταν η καλύτερη από ό,τι ήταν το ’19, αν η αγορά κινείται σε καλύτερους ρυθμούς από ό,τι κινούνταν το ’19, αν γενικά η χώρα μας αισθάνεται πιο ισχυρή και πιο ασφαλής. Τα λέω αυτά για να καταδείξω ότι η συνέπεια λόγων και πράξεων είναι το καλύτερο διαπιστευτήριο για να μας εμπιστευτούν και πάλι οι πολίτες γι’ αυτά που θέλουμε να κάνουμε την επόμενη τετραετία.
 
Είχα την ευκαιρία πριν από τρεις ημέρες, σε μία διαφορετική εκδήλωση από τις συνηθισμένες, να παρουσιάσω το σχέδιό μου για το πώς οραματίζομαι την Ελλάδα της επόμενης τετραετίας. Είναι σε αυτό εδώ το σύντομο φυλλάδιο. Είναι μόνο κάποιες από τις σκέψεις μας, από το Πρόγραμμα Διακυβέρνησης της επόμενης τετραετίας. Για το πώς οραματιζόμαστε μια Ελλάδα της ανάπτυξης, μια Ελλάδα κοινωνικά δίκαιη, μια Ελλάδα που -όπως είπε ο Δήμαρχος- πρέπει να είναι ψηφιακή και πράσινη, περιβαλλοντικά πράσινη, γιατί γαλάζια είναι η Ελλάδα, όπως γαλάζια είναι η Αιτωλοακαρνανία. Για μια Ελλάδα με ένα αποτελεσματικό κράτος, για μια Ελλάδα η οποία θα εξακολουθεί να έχει φωνή η οποία θα μετρά στον κόσμο.
 
Επειδή οι πολίτες δεν ψηφίζουν ποτέ για αυτά τα οποία έγιναν στο παρελθόν, αλλά για αυτά τα οποία θα γίνουν στο μέλλον, γι’ αυτό και αξίζει τον κόπο να διατρέξετε αυτό το πρόγραμμα, να δείτε ποιες είναι οι κεντρικές μας δεσμεύσεις. Πιστεύω ακράδαντα ότι η επόμενη τετραετία πρέπει να είναι η τετραετία των καλύτερων μισθών για κάθε Ελληνίδα και για κάθε Έλληνα. Όπως σας είχα πει ότι θα μειώσω τους φόρους, έτσι σας λέω και τώρα ότι μπορούμε να αυξήσουμε σημαντικά όλους τους μισθούς την επόμενη τετραετία, τον κατώτατο μισθό, μέχρι τον μέσο μισθό. Μπορούμε να δημιουργήσουμε περισσότερες καλοπληρωμένες θέσεις εργασίας. Μπορούμε να κατεβάσουμε την ανεργία κάτω από το 10%, μπορούμε να προσελκύσουμε περισσότερες επενδύσεις.
 
Μπορούμε, και πρέπει, φίλες και φίλοι, να συνεχίσουμε να αναπτυσσόμαστε με ρυθμούς πολύ πιο γρήγορους από την υπόλοιπη Ευρώπη. Διότι τελικά αυτό είναι το θεμέλιο πάνω στο οποίο χτίζουμε τη συλλογική μας ευημερία. Θέλουμε να καλύψουμε την απόσταση που μας χωρίζει από την Ευρώπη.
 
Το 2015, τις δύσκολες εποχές του Ιουλίου, όταν κάποιοι έπαιξαν την τύχη της χώρας κορώνα - γράμματα, εμείς, η δική μας παράταξη ήταν αυτή που κράτησε τη χώρα στην Ευρώπη. Αλλά δεν μας αρκεί μόνο να μείνουμε στην Ευρώπη, πρέπει να γίνουμε και Ευρώπη παντού. Αυτός είναι ο στόχος τον οποίο έχω θέσει για την επόμενη τετραετία.
 
Υψηλότεροι μισθοί, λοιπόν, κατά τουλάχιστον 25%, περισσότερες θέσεις εργασίας, συνέχιση μιας πολιτικής η οποία μειώνει τους φόρους λελογισμένα και στα πλαίσια των δημοσιονομικών μας δυνατοτήτων. Θα καταργήσουμε στο τέλος της τετραετίας το τέλος επιτηδεύματος. Είναι ο τελευταίος μεγάλος μνημονιακός φόρος ο οποίος έχει μείνει. Θα μειώσουμε τη φορολόγηση στα τεκμήρια, θα μειώσουμε και άλλο τη φορολόγηση στην εργασία, τις εργοδοτικές εισφορές, κάτι που ξέρω πόσο πολύ απασχολεί και τους επαγγελματίες και τους εργαζόμενους. Και θα συνεχίζουμε να εφαρμόζουμε πολιτικές φιλικές προς τους εργαζόμενους. Διότι, σκεπτόμουν, τα είπα και στη Ναύπακτο σήμερα το πρωί, έχουμε σε δύο μέρες Πρωτομαγιά. 

Η Πρωτομαγιά είναι κατά κανόνα η γιορτή στην οποία η Αριστερά έρχεται και μας λέει ότι έχει το μονοπώλιο της κοινωνικής ευαισθησίας. Τους απαντάμε: όχι, εμείς είμαστε η πλατιά λαϊκή παράταξη που φροντίζει όλες τις Ελληνίδες, όλους τους Έλληνες, προσέχει τον κόσμο της εργασίας. Εμείς ήμασταν αυτοί που αυξήσαμε τον κατώτατο μισθό από τα 650 ευρώ στα 780 ευρώ. Εμείς ήμασταν αυτοί που για πρώτη φορά βάλαμε την Ψηφιακή Κάρτα Εργασίας. Τι σημαίνει αυτό; Ότι ο κάθε εργαζόμενος όταν πηγαίνει στη δουλειά του -ξεκινάμε από τις μεγάλες επιχειρήσεις και αυτό θα επεκταθεί σε ολόκληρο τον ιδιωτικό τομέα- θα χτυπάει ψηφιακά την κάρτα του. Και ο εργαζόμενος μπορεί να γνωρίζει ότι οι ώρες που δουλεύει είναι οι πραγματικές ώρες και θα πληρώνεται για τις ώρες που πραγματικά έχει δουλέψει.
 
Άρα, αναρωτιέμαι, ποιοι είναι τελικά οι πραγματικά κοινωνικά ευαίσθητοι και αυτοί οι οποίοι ενδιαφέρονται για τον κόσμο της εργασίας; Αυτοί που κράτησαν τους μισθούς καθηλωμένους; Αυτοί οι οποίοι σας τσάκισαν στη φορολογία; Ή αυτοί που τελικά δίνουν καλύτερο εισόδημα στους μισθωτούς και καλύτερη προοπτική για την επόμενη μέρα;
 
Μα, θα μου πείτε, δεν έχουμε σήμερα στη χώρα μας ακρίβεια η οποία ροκανίζει τα εισοδήματα; Θα σας πω ναι, βεβαίως και έχουμε ακρίβεια, αλλά την ακρίβεια, φίλες και φίλοι, δεν την προκαλέσαμε εμείς, ακρίβεια έχει όλος ο κόσμος σήμερα. Η ακρίβεια είναι αποτέλεσμα ενός πολέμου ο οποίος έγινε στην ήπειρό μας. Η ακρίβεια είναι αποτέλεσμα του γεγονότος ότι βρεθήκαμε με τιμές φυσικού αερίου που ήταν 10 φορές υψηλότερες από αυτές τις οποίες είχαμε γνωρίσει στο παρελθόν.
 
Κι όμως, και για την ακρίβεια, εμείς ήμασταν αυτοί που δώσαμε υποστήριξη στα νοικοκυριά μέσα από το «Market Pass», εμείς ήμασταν αυτοί που κάναμε το «Καλάθι του Νοικοκυριού» που και αυτό κάπως διευκόλυνε με τις τιμές. Και πιστεύω ακράδαντα ότι οι χειρότερες μέρες σε σχέση με τον πληθωρισμό είναι πια πίσω μας. 
 
Θέλω λοιπόν να σας ζητήσω και εδώ, από το Αγρίνιο, να κρίνετε τα κόμματα και τους υποψήφιους Πρωθυπουργούς αντικειμενικά και να μας κρίνετε σκληρά. Να δείτε τι έχουμε πετύχει. Τι πετύχαμε εμείς αυτή την τετραετία και τι πέτυχαν οι προηγούμενοι, την προηγούμενη τετραετία.
 
Άκουσα τον κ. Τσίπρα πάλι από τη Χίο να μιλάει και να λέει: αυτή η τετραετία ήταν, λέει, τέσσερα χαμένα χρόνια. Αλήθεια; Τέσσερα χαμένα χρόνια; Με τους καλύτερους ρυθμούς ανάπτυξης στην Ευρώπη, από εκεί που ήμασταν ουραγοί; Με χαμηλότερους φόρους από εκεί που είχαμε υψηλότερους φόρους; Με ρεκόρ επενδύσεων; Με ρεκόρ στον τουρισμό; Με ρεκόρ στους πόρους που έχει να διαχειριστεί η Τοπική Αυτοδιοίκηση Β’ βαθμού και Α’ βαθμού; Για ρωτήστε τον Περιφερειάρχη σας, ρωτήστε τον Δήμαρχό σας, πότε στο παρελθόν είχαν περισσότερους πόρους να διαχειριστούν;  Τότε ή τώρα; Τώρα, γιατί ακριβώς αυτή η κυβέρνηση κατάφερε και δημιούργησε πλούτο, εξασφάλισε πόρους από την Ευρώπη, έδωσε τη δυνατότητα στον Περιφερειάρχη να έχει ένα πολύ μεγαλύτερο ΕΣΠΑ. Έδωσε τη δυνατότητα στον Δήμαρχο να διαχειρίζεται ένα πρόγραμμα «Τρίτσης» με σημαντικές παρεμβάσεις για την περαιτέρω αναβάθμιση αυτής της πόλης.
 
Και θα είμαστε κοντά,  να σάς στηρίξουμε και την επόμενη τετραετία. Δύο μεγάλα θέματα τα οποία αφορούν το Αγρίνιο. Το πρώτο, ένα ζήτημα το οποίο τίθεται πάντα. Η σύνδεση, η ασφαλής οδική σύνδεση του Αγρινίου με την Ιόνια Οδό. Οι μελέτες θα ωριμάσουν μέσα στον επόμενο χρόνο. Δεσμεύομαι ότι αυτή η σύνδεση, που θα μας στοιχίσει περί τα 100 εκατομμύρια, θα γίνει πράξη από την κυβέρνηση της Νέας Δημοκρατίας.
 
Το δεύτερο είναι οι καπναποθήκες τις οποίες έχετε εδώ στην ευρύτερη περιοχή. Μέχρι το ’27 -έχουμε μιλήσει με τον Δήμαρχο- θα κάνουμε έναν υποδειγματικό χώρο πολιτισμού, ένα μουσείο το οποίο πραγματικά θα μπορέσει να αναδείξει συνολικά το πολιτιστικό αποτύπωμα της πόλης.
 
Όπως βρέθηκα σήμερα το μεσημέρι στο Μεσολόγγι και εγκαινίασα το νέο Αρχαιολογικό Μουσείο -είχα δεσμευτεί ότι το μουσείο θα γίνει και το ολοκληρώσαμε-, όπως έχουμε φτιάξει 15 μουσεία σε ολόκληρη τη χώρα, έτσι θα συνεχίζουμε να στηρίζουμε τους Δήμους ώστε να κάνουμε την καθημερινότητά σας και ειδικά εδώ το Αγρίνιο πιο πράσινο, πιο ψηφιακό, με καλύτερη ποιότητα ζωής την επόμενη ημέρα.
 
Και μιας και μιλάμε για ψηφιακά, θέλω να θυμίσω πώς ήταν η καθημερινότητά σας πριν από τέσσερα χρόνια και πώς είναι τώρα: πριν από το gov.gr και μετά το gov.gr. Πώς μπορούμε να χρησιμοποιήσουμε την τεχνολογία για να κάνουμε τη ζωή σας πιο εύκολη, να μην ταλαιπωρείστε, να μην έχετε ουρές στη γραφειοκρατία, να μην τρέχετε στα ΚΕΠ για την πιο απλή συναλλαγή.
 
Όλα αυτά, φίλες και φίλοι, δεν έτυχαν, πέτυχαν. Και γι’ αυτό και πρέπει να τα συνεχίσουμε και μέχρι το 2027 όλο το κράτος μας πια να είναι ένα ψηφιακό κράτος. Και με μεγαλύτερη έμφαση -αυτό επιτρέψτε μου να πω είναι ένα προσωπικό μου στοίχημα- στο νέο Εθνικό Σύστημα Υγείας. Γιατί ξέρω πολύ καλά ότι το ΕΣΥ τράβηξε μεγάλο ζόρι τα χρόνια της πανδημίας. Και θέλω να πω και από εδώ ένα μεγάλο «ευχαριστώ» σε όλο το προσωπικό του Εθνικού Συστήματος Υγείας. Βρεθήκαμε αντιμέτωποι με μία πρωτόγνωρη κατάσταση. Μείναμε όρθιοι αλλά το Εθνικό Σύστημα Υγείας ανέδειξε και τα δυνατά του σημεία και τις αδυναμίες του της επόμενης ημέρας.
 
Η επόμενη τετραετία θα είναι η τετραετία του νέου ΕΣΥ, με αναβαθμισμένα νοσοκομεία, αναβαθμισμένα τμήματα επειγόντων περιστατικών σε όλα τα νοσοκομεία. Θα ξαναχτίσουμε ουσιαστικά από την αρχή, με πλήρη ανακαίνιση, παραπάνω από 150 Κέντρα Υγείας. Θα επεκτείνουμε τον τόσο σημαντικό θεσμό του Προσωπικού Γιατρού παντού και θα επεκτείνουμε και τις προληπτικές εξετάσεις, ώστε να μπορούμε να προλαμβάνουμε τις ασθένειες πριν αρρωστήσουμε και τρέχουμε στα νοσοκομεία. Σε αυτό αποδίδω μεγάλη σημασία. Ποτέ στο παρελθόν δεν υπήρξε κυβέρνηση που να έκανε τόσα πολλά σε οριζόντιες προληπτικές πολιτικές υγείας και αυτό θεωρώ ότι έχει τη δικιά του ξεχωριστή σημασία.
 
Και βέβαια, στα θέματα της ασφάλειας και της άμυνας δεν πρόκειται να «βάλουμε νερό στο κρασί μας». Θα εξακολουθούμε να φυλάμε τα σύνορά μας. Ο φράχτης στον Έβρο θα κατασκευαστεί ολόκληρος. Οι σημαντικές επενδύσεις που κάνουμε στις Ένοπλες Δυνάμεις μας θα συνεχιστούν. Δεν ψήφισε -καλά κάνει και το λέει ο φίλος μας- να σας θυμίσω ότι ο Τσίπρας δεν ψήφισε την αμυντική συμφωνία με τις Ηνωμένες Πολιτείες, δεν ψήφισε την αμυντική συμφωνία με τη Γαλλία, δεν ψήφισε τις σημαντικές εξοπλιστικές δαπάνες που είναι αυτές που μας επιτρέπουν σήμερα να αισθανόμαστε όλες και όλοι ασφαλείς και να ξέρουμε ότι μπορούμε να θωρακίσουμε ανά πάσα στιγμή την εθνική μας κυριαρχία.
 
Εδώ, από έναν τόπο, ειδικά την Αιτωλοακαρνανία -τα είπα και πριν όταν βρέθηκα στο Μεσολόγγι- που είναι τόσο ταυτισμένος με τους αγώνες της πατρίδας μας για ελευθερία, πρέπει να γνωρίζουμε ένα πράγμα: η ελευθερία είναι προϋπόθεση της ευημερίας. Και στην υπεράσπιση της πατρίδας και των κυριαρχικών δικαιωμάτων αυτή η παράταξη έχει δώσει διαπιστευτήρια πολλές δεκαετίες.
 
Και πίσω δεν πρόκειται να κάνουμε. Τείνουμε πάντα χείρα φιλίας στην Τουρκία, να συζητήσουμε τις διαφορές μας. Πάντα σε καλό κλίμα και πάντα με γνώμονα το Διεθνές Δίκαιο, αλλά δεν πρόκειται να δεχθούμε καμία αμφισβήτηση ούτε της κυριαρχίας, ούτε των κυριαρχικών μας δικαιωμάτων. Υπάρχουν «κόκκινες γραμμές» που είναι αδιαπραγμάτευτες και ξέρουμε πώς θα τις υπερασπιστούμε.
 
Όλα αυτά λοιπόν, φίλες και φίλοι, ελπίζω να αποτελέσουν το αντικείμενο μιας γόνιμης προεκλογικής περιόδου. Μιας προεκλογικής περιόδου στην οποία πρέπει να μιλήσουμε γι’ αυτά που σας απασχολούν. Ναι, θα μιλήσουμε και πρέπει να μιλήσουμε για τον πρωτογενή τομέα.
 
Ξέρετε ότι προσπαθήσαμε να σταθούμε κοντά στους αγρότες μας. Ξέρετε ότι εγώ ήμουν αυτός που διαπραγματεύτηκα και εξασφάλισα για την επόμενη εξαετία τους ίδιους πόρους για να εξακολουθούμε να έχουμε επιδοτήσεις οι οποίες στηρίζουν το αγροτικό εισόδημα.
 
Εμείς ήμασταν αυτοί που μειώσαμε τον ΦΠΑ, εμείς ήμασταν αυτοί που επιστρέψαμε τον Ειδικό Φόρο Κατανάλωσης στο πετρέλαιο κίνησης. Εμείς είμαστε αυτοί που χρησιμοποιήσαμε φορολογικά κίνητρα για να ενθαρρύνουμε τους αγρότες μας να συνεργάζονται, ώστε από αγρότες να γίνουν μικροί παραγωγοί, να συνδέσουν το προϊόν τους με την ιστορία του τόπου τους, να τυποποιήσουν τα προϊόντα τους, να μπορούμε να εξάγουμε περισσότερα προϊόντα. Κάναμε ρεκόρ εξαγωγών στον πρωτογενή τομέα.
 
Και έχουμε πολλά περισσότερα ακόμα να κάνουμε. Προγράμματα ευφυούς γεωργίας.  Θέλω να γνωρίζουν όλα τα νέα παιδιά που είναι εδώ ότι θα επεκτείνω και άλλο τους πόρους για τους νέους αγρότες. Θέλω τα νέα παιδιά να μπορούν να γυρίσουν στο χωράφι, στην κτηνοτροφία, να κάνουν αυτή τη δουλειά και να ξέρουν ότι μπορούν να έχουν ένα καλό εισόδημα.
 
Θέλω να βοηθήσω τους αγρότες με το κόστος παραγωγής. Φωτοβολταϊκά για τους αγρότες, μικρά φωτοβολταϊκά. Αποδίδω πολύ μεγάλη σημασία σε τέτοιες παρεμβάσεις, ώστε το κόστος παραγωγής να μπορούμε να το μειώσουμε και να στηρίξουμε συνολικά τον πρωτογενή τομέα.
 
Ας έρθουν λοιπόν οι αντίπαλοί μας -αν τολμούν- να τα συζητήσουμε όλα αυτά. Είχα κουραστεί εδώ και εβδομάδες να ακούω αυτή τη συζήτηση για το debate. «Δεν θέλουμε», λέει, «debate, δεν θέλουμε debate». Ε, συμφωνήθηκε σήμερα το debate, όπως τους είχα πει από την πρώτη στιγμή.
 
Για πάμε όλοι μαζί, λοιπόν, να συζητήσουμε για αυτά τα οποία θέλουμε να κάνουμε, αλλά να πέσουν και οι μάσκες. Γιατί στο debate θα είμαστε όλοι μαζί οι πολιτικοί αρχηγοί, όπως πρέπει να είναι σε μια δημοκρατία. Και να έρθουν να μας εξηγήσουν τα υπόλοιπα κόμματα πώς ακριβώς αντιλαμβάνονται αυτή την «προοδευτική διακυβέρνηση», αυτή την κυβέρνηση των ηττημένων που κάποιοι θέλουν να δρομολογήσουν.
 
Αυτή την κυβέρνηση που θα φέρει μαζί ενδεχομένως, στο μυαλό τους, τον ΣΥΡΙΖΑ, το ΠΑΣΟΚ, τον Βαρουφάκη, τη «Δήμητρα». Η «Δήμητρα» δεν είναι αστείο. Έχει και υποδιαίρεση η «Δήμητρα» ξέρετε. Εκατό «Δημητρούλες», 1 «Δήμητρα». Αλλά αυτά θα ήταν αστεία εάν δεν ήταν πολύ επικίνδυνα. Και είναι επικίνδυνα γιατί κάποιοι δοκίμασαν να τα κάνουν όλα αυτά το ’15. Κάποιοι μας έφτασαν στο χείλος του γκρεμού και την τελευταία στιγμή αναγκάστηκαν να κάνουν μια θεαματική κωλοτούμπα, μας στοίχισε πολλά λεφτά, 100 δισεκατομμύρια περίπου, αυτή η κωλοτούμπα.
 
Και τώρα μπορεί να σκέφτονται να ξανακάνουν τα ίδια. Ένας τρόπος υπάρχει για να αποκρούσουμε αυτές τις σκέψεις: πανίσχυρη Νέα Δημοκρατία στην κάλπη της 21ης Μαΐου. Από τη στιγμή που θα είμαστε νικητές με μεγάλη διαφορά από τον δεύτερο, όλα αυτά τα σενάρια πάνε περίπατο.
 
Και θέλω πραγματικά από καρδιάς να σας ζητήσω να δώσουμε αυτό τον ωραίο αγώνα, να τον δώσουμε μαζί. Γιατί πετύχαμε πολλά αυτή την τετραετία. Κουραστήκαμε, αγωνιστήκαμε, κάναμε και λάθη. Εγώ ποτέ δεν είπα ότι είμαι αλάθητος. Αλάθητος είναι μόνο αυτός ο οποίος δεν κάνει απολύτως τίποτα.
 
Όποτε έγιναν λάθη, όμως, σας κοίταξα στα μάτια, ανέλαβα την ευθύνη που μου αρμόζει και είπα ότι θα διορθώσω τα λάθη τα οποία έγιναν. Αυτή είναι η απαίτηση την οποία πρέπει να έχετε από τους ηγέτες σας.
 
Και αυτή η προσπάθεια την οποία κάναμε με πολύ κόπο να ξαναπατήσει η πατρίδα μας στα πόδια της, να αφήσουμε πίσω μια δύσκολη δεκαετία, να μπορούν τα νέα παιδιά να ατενίζουν το μέλλον τους με περισσότερη αισιοδοξία, δεν πρέπει να μείνει ημιτελής.
 
Δεν πρέπει η χώρα να ξανακυλήσει πίσω. Δεν πρέπει να πειραματιστούμε πάλι με αποτυχημένες συνταγές. Πρέπει να πάμε τη χώρα μπροστά με σταθερότητα, με τόλμη, με πιο γρήγορους ρυθμούς. Ξέρετε, όπου πηγαίνω οι πολίτες δεν μου λένε «μην κάνεις αλλαγές», «μην κάνεις μεταρρυθμίσεις», μου λένε, κατά κανόνα, «τρέξε ακόμα πιο γρήγορα», «πήγαινε πιο γρήγορα, πήγαινε πιο γρήγορα τη χώρα μπροστά».
 
Και αυτή είναι η δέσμευσή μας για την επόμενη τετραετία. Είμαστε πιο έμπειροι, είμαστε πιο έτοιμοι, είμαστε πιο δοκιμασμένοι. Ξέρουμε πού θέλουμε να πάμε την Ελλάδα. Δώστε μας τη δύναμη να κάνουμε την πατρίδα μας ακόμα πιο ισχυρή, όλους τους Έλληνες να ευημερούν με περισσότερη κοινωνική δικαιοσύνη.
 
Έχουμε σχέδιο για την Ελλάδα του μέλλοντος. Ξέρουμε πού θέλουμε να πάμε την Ελλάδα και είμαι σίγουρος ότι και εδώ από το Αγρίνιο, από μία εκλογική περιφέρεια, κυρίες και κύριοι, εδώ, συνάδελφοι, τέως συνάδελφοι μάλλον στο κοινοβούλιο, γιατί τώρα ξέρετε είμαστε όλοι υποψήφιοι βουλευτές, αλλά ξέρετε ότι η Αιτωλοακαρνανία πάντα είναι η Περιφέρεια την οποία κοιτάμε όταν θέλουμε να έχουμε μία μικρογραφία της χώρας.
 
Λοιπόν, εδώ έχει ξεχωριστή σημασία το μήνυμα που θα στείλετε. Θέλω στην Αιτωλοακαρνανία υψηλότερα ποσοστά από αυτά που είχαμε το ’19. Και αν κρίνω από την προσέλευση σας σήμερα, θα τα πετύχουμε. Να είστε καλά. Καλή δύναμη, καλό αγώνα και με τη νίκη. Με τη Νέα Δημοκρατία πάντα ισχυρή, σταθερά, τολμηρά, μπροστά. Να είστε καλά. Ευχαριστώ πολύ. Και καλή επιτυχία στον Παναιτωλικό ο οποίος παίζει τώρα και γι’ αυτό είπαμε να τελειώσουμε νωρίτερα. Όποιος θέλει μπορεί να πάει και στο γήπεδο. Να είστε καλά. Γεια σας. Ευχαριστώ πολύ.