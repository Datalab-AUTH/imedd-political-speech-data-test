Νεοδημοκράτισσες και νεοδημοκράτες της Ξάνθης και της Θράκης, σας ευχαριστώ. Σας ευχαριστώ από καρδιάς για την τόση εντυπωσιακή υποδοχή. Ξέρετε πόσο χαρούμενος νιώθω κάθε φορά που βρίσκομαι κοντά σας, ειδικά εδώ στην Ξάνθη, στη Θράκη, η χαρά μου είναι διπλή. Πάντα παίρνω δύναμη όταν συναντώ τους ακρίτες μας. Αλλά κι όταν βρίσκομαι σε αυτόν τον δυναμικό τόπο, ικανό να πρωταγωνιστήσει σε όλη τη χώρα.Ο όμορφος χώρος αυτού του αμφιθεάτρου αποδεικνύεται σήμερα μικρός για να στεγάσει τον ενθουσιασμό σας. Κι εμείς, βλέπετε, δεν έχουμε καμιά δυσκολία να γεμίζουμε τέτοιους χώρους και να ξεκινάμε τις ομιλίες στην ώρα τους.
 
Θα σας πω μια μικρή ιστορία. Ο κ. Τσίπρας βρέθηκε στον τόπο μου, στα Χανιά, και είπε να μιλήσει στην ίδια πλατεία στην οποία είχα μιλήσει κι εγώ. Η ομιλία ήταν για τις επτά και πήγε επτάμισι και πήγε οκτώ και πήγε οκτώμισι και ανέβηκε στο βήμα στις οκτώ και σαράντα, γιατί η μισή πλατεία ήταν άδεια.
 
Εμείς δεν έχουμε τέτοια προβλήματα. Και να ξέρετε ότι η φωνή σας ακούγεται ηχηρή παντού, σε κάθε γωνιά της πατρίδας. Στις 21 Μαΐου θα νικήσει η Ελλάδα μας, η πατρίδα μας και η Νέα Δημοκρατία. Φίλες και φίλοι, ΟΝΝΕΔίτισσες και OΝΝΕΔίτες, ένα μεγάλο ευχαριστώ στη νεολαία μας. Κι έχετε δυναμική νεολαία εδώ στην Ξάνθη.
 
Όλοι πια αναγνωρίζουν ότι τέσσερα χρόνια θεμελιώνουμε τη χώρα που θέλουμε. Όπως είπα και χθες στην παρουσίαση του προγράμματός μας, έχουμε ρίξει τα θεμέλια, έχουμε χτίσει τους πρώτους ορόφους και τώρα συνεχίζουμε την προσπάθεια, η πατρίδα που μας αξίζει, να ανυψωθεί ακόμα περισσότερο. Αυτή η αναγέννηση να ολοκληρωθεί κατακτώντας τη θέση που μας αξίζει σε όλη την Ευρώπη. Γι’ αυτό και είναι τόσο σημαντικό σε αυτές τις εκλογές να πούμε όχι σε μια δεύτερη φορά στη συμφορά, ναι σε μια ισχυρή δεύτερη εντολή στην προκοπή. Και όπως άλλοτε δώσαμε όλοι μαζί τον αγώνα για να μείνουμε στην Ευρώπη, τώρα ο σκοπός μας είναι «να γίνουμε Ευρώπη», όλοι και σε όλα. Και η Ξάνθη και η Θράκη, το βλέπω στα πρόσωπά σας, θα βρεθούν και πάλι στην πρώτη γραμμή. Εσείς θα τυλίξετε με τα γαλάζιά μας χρώματα και την πόλη και τα χωριά της. Και το βράδυ της 21ης Μαΐου όλη η επικράτεια θα ντυθεί στα μπλε.
 
Κύριε Περιφερειάρχα, από το Ορμένιο ως τη Γαύδο, από το Καστελόριζο μέχρι τους Οθωνούς, τα μπλε της αλήθειας, της σιγουριάς και της προόδου. Τα μπλε που θα σημάνουν την αυτοδύναμη Ελλάδα και την αυτοδύναμη Νέα Δημοκρατία. Ειδικά εσείς εδώ στον Έβρο, στη Ροδόπη, στην Ξάνθη, στην Καβάλα, στη Δράμα, ξέρετε πως για να φτάσουμε ως εδώ, περάσαμε από αλλεπάλληλες δυσκολίες.Θυμάστε καλά, εσείς οι ακρίτες μας, τις μεταναστευτικές εισβολές στον Έβρο και στο Αιγαίο. Σχεδόν ταυτόχρονα με την καταιγίδα της παγκόσμιας πανδημίας, η οποία κράτησε πάνω από δύο χρόνια. Αμέσως μετά, τον πόλεμο στην Ουκρανία, τη διεθνή ενεργειακή κρίση, μια παγκόσμια έκρηξη πληθωρισμού που χτύπησε και την οικονομία μας. Φυσικές καταστροφές, ενώ παράλληλα αντιστεκόμασταν και αντιστεκόμαστε στις καθημερινές απειλές των γειτόνων μας.Όμως, τα καταφέραμε, τα σύνορά μας έμειναν απόρθητα. Είναι καθιερωμένα πια ως τα ανατολικά όρια της Ευρώπης. Και μ’ ένα τεράστιο πρόγραμμα το οποίο ξεπέρασε τα 50 δισεκατομμύρια ευρώ, η Πολιτεία στήριξε νοικοκυριά, επιχειρήσεις, προστάτευσε τις θέσεις εργασίας.
 
Θωρακίσαμε -κ. Υπουργέ το γνωρίζετε καλά- παράλληλα τις Ένοπλές μας Δυνάμεις. Αλλά βρήκαμε και τους τρόπους να αναχαιτίσουμε τις αυξήσεις στο ρεύμα και την εισαγόμενη ακρίβεια. Αλλά βρήκαμε και τρόπους, παρά τις μεγάλες δυσκολίες, παρά τις μεγάλες κρίσεις, να κάνουμε πράξη όλα όσα υποσχεθήκαμε τον Ιούλιο του 2019. Έτσι σήμερα, η χώρα - «ξέφραγο αμπέλι» είναι παρελθόν. Όπως παρελθόν είναι όσοι δεν έβλεπαν σύνορα στην θάλασσα ή τα κρατούσαν ανοιχτά. Οι λιμενικοί μας στη θάλασσα, οι εκπληκτικοί μας συνοριοφύλακες στον Έβρο, σχεδόν μηδένισαν τις ροές παρανόμων μεταναστών. Το αίσχος της Μόριας και της Σάμου, το αντικατέστησαν ανθρώπινες δομές φιλοξενίας. Τα νησιά μας, τα οποία θα έχω και αυτά την ευκαιρία να επισκεφθώ σε αυτή την όμορφη προεκλογική περίοδο, έχουν εδώ και καιρό ανακουφιστεί.
 
Και ο φράχτης στον Έβρο συνεχίζει να απλώνεται, παρά την λυσσασμένη αντίδραση όσων τον πολεμούν. Είναι αυτοί που έσπευσαν, έτρεξαν πρώτοι στην Ευρώπη να καταθέτουν τροπολογίες στο Ευρωπαϊκό Κοινοβούλιο για να μην χρηματοδοτεί, προσέξτε, η Ευρώπη, ένα τέτοιο αποτρεπτικό έργο. Να το πληρώνουμε, δηλαδή, όλοι εμείς.Από εδώ, από την Ξάνθη, τους στέλνετε μήνυμα: αυτά να τα λένε στις Βρυξέλλες, αλλά να μην έρθουν να τα πουν εδώ, στη Θράκη, στην Ξάνθη, στη Ροδόπη, στον Έβρο.
 
Και βέβαια, στο ίδιο διάστημα, αναγνωρίζοντας το γεγονός ότι οι Ένοπλες Δυνάμεις μας εδώ και μια δεκαετία ουσιαστικά υπολείπονταν σε πραγματικές επενδύσεις, χαλυβδώσαμε την εθνική μας άμυνα.Βρέθηκα -έχω ξεχάσει και τις ημέρες- την Τρίτη, προχθές, σε μια περιοδεία στη Βοιωτία και την ώρα που μιλούσα στο Σχηματάρι, άκουγα τα Rafale να απογειώνονται από την Τανάγρα. Είκοσι-τέσσερα θα έχουμε μέχρι το τέλος του έτους. Μαζί με 84 αναβαθμισμένα F-16. Χθες, στην παρουσίαση του προγράμματός μας, ανάμεσα στις πολλές φωτογραφίες που έδειξα ήταν και μια φωτογραφία που εμένα με συγκινεί πολύ. Είναι η πρώτη φρεγάτα Belharra, η οποία ολοκληρώνεται στα γαλλικά ναυπηγεία και θα παραδοθεί στο Πολεμικό μας Ναυτικό το 2025.
 
Εδώ, στην ακριτική μας Θράκη, τα στελέχη των Ενόπλων Δυνάμεων γνωρίζουν πόσο έχουμε ενισχύσει τον στρατό με σύγχρονα τεθωρακισμένα, με πυρομαχικά, αλλά και με αυξήσεις σε μισθούς και στα επιδόματα των ενστόλων μας που βρίσκονται στην πρώτη γραμμή.Αλλά, γνωρίζουν και οι εργαζόμενοι στα ναυπηγεία μας, τα οποία ξαναπήραν ζωή, ότι εμείς στηρίζουμε και αυτόν τον κλάδο της οικονομίας, γιατί και τα ναυπηγεία μας ξαναζούν και αναπτύσσονται μαζί με την αμυντική βιομηχανία της χώρας.Είχαμε φτάσει στο σημείο, -σκεφτείτε, μία χώρα με τόσο μεγάλο στόλο εμπορικό, με ένα πολεμικό ναυτικό το οποίο πρέπει να συντηρείται- όλα μας τα ναυπηγεία ουσιαστικά να υπολειτουργούν. 

Ενώ και η διπλωματία μας, με τη σειρά της, έφερε τα δικά της αποτελέσματα: την επέκταση των χωρικών μας υδάτων στα 12 μίλια στο Ιόνιο, τη διπλή στρατηγική συμμαχία μας με τη Γαλλία και τις Ηνωμένες Πολιτείες, τόσο σημαντική, ειδικά η συμφωνία με τις Ηνωμένες Πολιτείες για την ανάδειξη της Θράκης ως γεωστρατηγικού πόλου σε αυτόν τον κόσμο, ο οποίος αλλάζει τόσο γρήγορα. 

Συμφωνίες με την Αίγυπτο και την Ιταλία για τις θαλάσσιες ζώνες, την ίδια ώρα που νοτιοδυτικά της Κρήτης, για πρώτη φορά, η πατρίδα μας ερευνά τον φυσικό της πλούτο.Εδώ στη Θράκη και ειδικά στην Αλεξανδρούπολη, γνωρίζετε πολύ καλά πόσο σημαντικό είναι η πατρίδα μας να μετατρέπεται σε διεθνή ενεργειακό κόμβο. Πήραμε μια κρίση και τη μετατρέψαμε σε ευκαιρία για να ενισχύσουμε τη γεωπολιτική θέση της χώρας και το αποτύπωμά μας στον διεθνή ενεργειακό χάρτη.
 
Γιατί ακριβώς εδώ, στη δική σας περιοχή, γεφυρώνονται ιστορικά οι διαστάσεις τόσο της εθνικής υπερηφάνειας, όσο και της αρμονικής συνύπαρξης. Με άλλα λόγια, είσαστε στη Θράκη ταυτόχρονα ένα φυλάκιο, αλλά και μια Πρεσβεία της πατρίδας, και αντιλαμβάνεστε συνεπώς καλύτερα από τον καθένα την πολιτική μας. Μια πολιτική που εσωτερικά εδράζεται στην ισονομία μεταξύ των πολιτών. Μία ισονομία και ισοπολιτεία για την οποία πρώτος αγωνίστηκε και επέβαλε ο Κωνσταντίνος Μητσοτάκης.
 
Και εξωτερικά, εδράζεται στους κανόνες της διεθνούς νομιμότητας και των σχέσεων καλής γειτονίας μεταξύ των κρατών. Συναγωνιστές της παράταξης, φίλες και φίλοι της Ξάνθης, από εδώ, λοιπόν, από αυτόν τον τόπο όπου Χριστιανοί και Μουσουλμάνοι ζουν ειρηνικά κάτω από την ευρωπαϊκή ομπρέλα του Έλληνα πολίτη, απευθύνομαι με ειλικρίνεια στους γείτονές μας.Θέλω να τους πω ότι οι σχέσεις μας δεν πρέπει να έχουν θέση στην ένταση της προεκλογικής μάχης. Πορευόμαστε και οι δύο χώρες προς εθνικές εκλογές.Δεν πρέπει, επίσης, να δηλητηριάζονται με μύθους γύρω από τη θρησκευτική μειονότητα της Θράκης. Δεν νομίζω ότι υπάρχει κανείς συμπολίτης μας που να θέλει να γίνει ποτέ εργαλείο άλλων σκοπιμοτήτων.Αντίθετα η τουρκική ηγεσία θα ήταν καλό να αντιληφθεί ότι η πραγματικότητα δεν αλλάζει παραχαράσσοντας την ιστορία και τις συνθήκες. Ούτε βάφοντας αυθαίρετα στο χάρτη με κόκκινο χρώμα νησιά και περιοχές που ήταν, είναι και θα είναι πάντα γαλάζιες.
 
Όταν ευχαριστείς μία χώρα για τη συνδρομή της στους σεισμούς -ναι, γιατί σπεύσαμε πρώτοι, ήμασταν πρώτοι εμείς και βοηθήσαμε τον τουρκικό λαό απέναντι σε μία πρωτοφανή φυσική καταστροφή- δεν γίνεται την ίδια ώρα που αναγνωρίζεις αυτή την κίνηση καλής θέλησης, την ίδια ώρα να προκαλείς.Γι’ αυτό και θέλω κι εδώ από την Ξάνθη να επαναλάβω τις καθαρές μας θέσεις. Είμαστε συνεπείς, δεν είμαστε αφελείς. Στην κάθε επιθετικότητα απαντάμε με ετοιμότητα, δεν κάνουμε διάλογο με το παράλογο, αλλά αγκαλιάζουμε πάντα και ανταποδίδουμε οποιαδήποτε κίνηση καλής θέλησης.
 
Είμαστε έτοιμοι να εξετάσουμε με την Τουρκία τη βασική μας διαφορά, που δεν είναι άλλη από την Οριοθέτηση των Θαλασσίων Ζωνών στο Αιγαίο και στην Ανατολική Μεσόγειο, πάντα με γνώμονα το Διεθνές Δίκαιο. Είμαστε, όμως, πάντα απρόθυμοι να ανεχτούμε οποιαδήποτε αμφισβήτηση των κυριαρχικών μας δικαιωμάτων.Αυτό, λοιπόν, που είναι σημαντικό είναι με τη σειρά της η άλλη όχθη του Αιγαίου να φανεί προσεκτική στις λέξεις της και ελπίζω αληθινή στις προθέσεις της. Εμείς θα είμαστε πρώτοι που, όπως σας είπα, θα ανταποκριθούμε με χαρά σε οποιαδήποτε κίνηση καλής θέλησης.
 
Τον Ιούλιο του 2019, ωστόσο, δεν είχα δεσμευθεί μόνο για μία Ελλάδα ασφαλή, αλλά και για μία χώρα με λιγότερους φόρους, με περισσότερες επενδύσεις και δουλειές, με καλύτερο εισόδημα, με φροντίδα για τους πιο αδύναμους, σε μία πιο εύκολη και ψηφιακή καθημερινότητα και με την εθνική μας φωνή να ακούγεται, επιτέλους, ισότιμα στο εξωτερικό.Σας ρωτώ λοιπόν: ανταποκριθήκαμε σε όλα αυτά ύστερα από τέσσερα χρόνια; Η απάντησή μου είναι ναι, τα είπαμε και τα κάναμε, παρά τις μεγάλες δυσκολίες που κληθήκαμε να αντιμετωπίσουμε.
 
Σήμερα, οι πολίτες έχουν ελαφρυνθεί από παραπάνω από πενήντα φόρους, ο συντελεστής στα φυσικά πρόσωπα, ο εισαγωγικός, έπεσε από το 22% στο 9%. Τα επαναλαμβάνω όλα αυτά, ξέρετε, γιατί κινδυνεύουμε να τα θεωρούμε δεδομένα.Τον ΕΝΦΙΑ, όταν είχα έρθει εδώ στη Θράκη και σας είχα πει θα τον μειώσουμε κατά 30%, τον μειώσαμε 35%. Η εισφορά αλληλεγγύης καταργήθηκε. Ο φόρος γονικής παροχής ουσιαστικά καταργήθηκε. Κάθε γονιός μπορεί να μεταβιβάζει δωρεάν, επιτέλους, την περιουσία στα παιδιά του. Επτά, προσέξτε, επτά δισεκατομμύρια μόνιμων φόρων έφυγαν από τις πλάτες των νοικοκυριών και των επιχειρήσεων. 

Και για πρώτη φορά μετά από δώδεκα χρόνια, 1,5 εκατομμύριο συνταξιούχοι είδαν αυξήσεις έως 8% στις συντάξεις τους. Και όσοι αδικούνται, γιατί έχουμε και αρκετούς τέτοιους ανάμεσά μας, όσοι αδικούνται από την προσωπική διαφορά Κατρούγκαλου, ενισχύθηκαν από 200 έως 300 ευρώ και θα εξακολουθούν να ενισχύονται έως ότου η προσωπική διαφορά σβήσει οριστικά.
 
Ο βασικός μισθός από τα 650 έφτασε στα 780 ευρώ. Δύο επιπλέον μισθοί, δηλαδή, το χρόνο. Και το μέσο εισόδημα έχει αυξηθεί από τον συνδυασμό μόνιμων φοροελαφρύνσεων και εκτάκτων ενισχύσεων.
 
Ναι, ξέρω, πολλοί συμπολίτες μας τα βγάζουν πέρα δύσκολα, η εισαγόμενη ακρίβεια «ροκανίζει» το εισόδημα. Στηρίξαμε, όμως, τα νοικοκυριά όσο καλύτερα μπορούσαμε, με μόνιμες μειώσεις φόρων και με έκτακτα μέτρα στήριξης, έως ότου αυτή η καταιγίδα της εισαγόμενης ακρίβειας περάσει.
 
Αλλά, ο καλύτερος τρόπος, φίλες και φίλοι, να στηρίζουμε το εισόδημα, είναι να βγάζουμε ανθρώπους από την ανεργία και να δημιουργούμε καινούργιες θέσεις εργασίας. Πόσες δημιουργήσαμε αυτά τα τέσσερα χρόνια; Σχεδόν 300.000 νέες θέσεις εργασίας. Όλα αυτά, σας διαβεβαιώνω, δεν έτυχαν, πέτυχαν. Και πέτυχαν χάρη σε μία συνετή πολιτική που έβγαλε τον τόπο από την καθήλωση.
 
Μια οικονομία που αναπτύσσεται με ρυθμό διπλάσιο της Ευρώπης, κάνει ρεκόρ στις εξαγωγές, κάνει ρεκόρ στα επιχειρηματικά σχέδια. Εδώ μόνο, αγαπητέ μου Περιφερειάρχα, στη δική σας Περιφέρεια, γίνονται επενδύσεις που ξεπερνούν τα 500 εκατομμύρια ευρώ. Αύξηση 400% σε σχέση με το τι συνέβαινε το 2019.
 
Η εθνική μας οικονομία -προσέξτε, αυτό έχει την ξεχωριστή του σημασία- έχει αναβαθμιστεί 12 φορές. Βρίσκεται σήμερα μισό σκαλί από την ανάκτηση της επενδυτικής βαθμίδας. Και θα μου πείτε, γιατί αφορά αυτό το μέσο πολίτη; Θα σας πω γιατί. Γιατί από τη στιγμή που θα αποκτήσουμε επενδυτική βαθμίδα, το κράτος, οι επιχειρήσεις και οι πολίτες θα μπορούν να δανείζονται φθηνότερα. Και αυτό θα βοηθήσει όλες και όλους. Τις επιχειρήσεις που δραστηριοποιούνται στην περιοχή, τα νοικοκυριά, τους μικρομεσαίους. Και εγγυώμαι προσωπικά, ότι από την στιγμή που μετά τις εκλογές προκύψει σταθερή και ισχυρή κυβέρνηση της Νέας Δημοκρατίας, θα αποκτήσουμε την επενδυτική βαθμίδα πριν το τέλος του 2023. Σας το εγγυώμαι.
 
Γιατί γνωρίζω καλά ότι το μόνο το οποίο περιμένουν οι οίκοι αξιολόγησης είναι να διαπιστώσουν αν από τις εκλογές προκύψει μια ισχυρή και σταθερή κυβέρνηση. Εσείς, από την Ξάνθη, τους στέλνετε το μήνυμα: αυτό θα γίνει πράξη στις εκλογές της 21ης Μαΐου.
 
Σήμερα είχα την ευκαιρία να επισκεφθώ δύο δυναμικές επιχειρήσεις της περιοχής σας: τις εγκαταστάσεις της Sunlight και τα Θερμοκήπια Θράκης. Είναι δύο καμάρια της Ξάνθης. Δίνουν εργασία και σταθερό εισόδημα σε χιλιάδες οικογένειες, ισότιμα και χωρίς διακρίσεις, αποδεικνύοντας ότι η Θράκη μπορεί να γίνει ένα πρότυπο σύγχρονης παραγωγής.
 
Εκείνο που θέλω να τονίσω είναι άλλο: ότι τόσο η επενδυτική βαθμίδα, όσο και οι θετικές σας επιδράσεις, όπως σας είπα, έχουν μια προϋπόθεση. Ποια είναι αυτή; Η πολιτική σταθερότητα. Και την παρουσία μιας κυβέρνησης που θα συνεχίσει την αναπτυξιακή τροχιά που κατακτήσαμε αυτά τα τελευταία χρόνια. Και, βέβαια, που μόνο μια εξέλιξη μπορεί να την εγγυηθεί: η δεύτερη θητεία της Νέας Δημοκρατίας στο τιμόνι της χώρας. Μια θητεία με τέτοια δύναμη που θα της επιτρέπει να υλοποιεί απρόσκοπτα το πρόγραμμά της.
 
Ανοίγω μια παρένθεση. Φίλες και φίλοι, άκουγα τον κ. Τσίπρα να λέει: «δώστε μου την πρώτη ευκαιρία να κυβερνήσω χωρίς μνημόνια». Του απαντώ: στο τρίτο μνημόνιο μας έβαλες εσύ, με τις παλινωδίες του πρώτου εξαμήνου του 2015. Με αυτή τη λογική μπορώ κι εγώ να σταθώ απέναντί σας και να σας πω: «δώστε μου κι εμένα την πρώτη ευκαιρία να κυβερνήσω χωρίς κορονοϊό, χωρίς μεταναστευτική κρίση, χωρίς την Τουρκία». Δεν θα σας το πω, όμως.
 
Γιατί για μένα οι κρίσεις δεν είναι άλλοθι. Η δουλειά μας είναι να χειριζόμαστε τις κρίσεις. Και σίγουρα, οι κρίσεις που διαχειριστήκαμε εμείς ήταν όλες εισαγόμενες. Δεν τις δημιουργήσαμε εμείς. Δεν πήγαμε να πυροβολήσουμε τα πόδια μας μόνοι μας.
 
Νεοδημοκράτισσες και Νεοδημοκράτες, δεν θέλω να παρουσιάσω απ’ αυτό το βήμα το συνολικό απολογισμό του κυβερνητικού μας έργου, ούτε θα μιλήσω πολύ για τα περιφερειακά και τοπικά έργα, που μάλιστα μας απασχόλησαν πρόσφατα.Εξάλλου, έχω εδώ μαζί μου, κ. Περιφερειάρχα, το είχαμε παρουσιάσει, το αναπτυξιακό σχέδιο της Ανατολικής Μακεδονίας και Θράκης, σχεδόν επτά δισεκατομμύρια επενδύσεις.
 
Το έχετε κι εσείς. Πάρα πολλά έργα εξαιρετικής σημασίας για την περιοχή σας. Να πω μόνο για τα μεγάλα αρδευτικά. 250.000 στρέμματα πρέπει να αρδευτούν από τα νερά του Νέστου. Επιτέλους, το έργο αυτό, τόσο κρίσιμο, το Φράγμα του Ιάσμου προχωράει. Τα μεγάλα οδικά έργα που αφορούν την περιοχή της Ξάνθης: Σμίνθη - Εχίνος, ο άξονας για ελληνοβουλγαρικά σύνορα, Δράμα - Αμφίπολη, Δράμα - Άγιος Αθανάσιος. Και, βέβαια, όλα αυτά είναι βήματα για να έρθουν νέες επενδύσεις στην περιοχή, να χτυπηθεί η ανεργία στις ορεινές περιοχές, γιατί ξέρετε και η απομόνωση είναι και αυτή μια μορφή αδικίας όταν σου στερεί την εργασία.
 
Δεν θα σας πω πολλά πράγματα για τα μεγάλα έργα που γίνονται σε όλη την Ελλάδα. Το Μετρό της Αθήνας που απλώνεται. Το Μετρό της Θεσσαλονίκης το οποίο ολοκληρώνεται και παραδίδεται στις αρχές του χρόνου. Μετρό και αρχαία είχαμε υποσχεθεί στους Θεσσαλονικείς. Το κάνουμε πράξη.
 
Όλη η Ελλάδα έχει ουσιαστικά μετατραπεί σ’ ένα μεγάλο εργοτάξιο. Δεν θέλω να μιλήσω πολύ για αυτά, γιατί θέλω να ασχοληθώ περισσότερο με αυτά τα οποία θα κάνουμε από εδώ και στο εξής, για αυτά τα οποία πρέπει να κάνουμε. Για το πώς θα ξεπεράσουμε τις αδυναμίες μας, πώς θα διορθώσουμε τα λάθη, τα οποία ναι, έχουμε το θάρρος να τα διαπιστώνουμε για να μπορούμε να τα διορθώνουμε.
 
Δείτε, για παράδειγμα, την υγεία. Παρά την πίεση που δέχθηκε το Εθνικό  Σύστημα Υγείας στην πανδημία, άντεξε. Διπλασιάσαμε τις μονάδες εντατικής θεραπείας, προσλάβαμε σχεδόν 18.000 υγειονομικούς, παραπάνω από 1.000 εδώ στη δική σας την Περιφέρεια.Αυξήσαμε κατά 10%, ήδη, τους μισθούς και τα επιδόματα σε όσους μάχονται στην πρώτη γραμμή στην υγεία. Όμως, η υγεία μας νοσεί ακόμα, εδώ και δεκαετίες, και απέχει πολύ από αυτή που θέλουμε, ιδίως στα νοσοκομεία, ιδίως στην πρωτοβάθμια φροντίδα.
 
Επιτρέψτε μου εδώ μία ακόμα παρένθεση, για να καταδείξω το αλλοπρόσαλλο του πολιτικού λόγου του βασικού μας πολιτικού αντιπάλου.Είχαμε το εξής παράδοξο πριν από λίγες μέρες. Πήγε ο κ. Τσίπρας στην Κω και εξήγγειλε ως δική του πολιτική πρωτοβουλία, ως πρότασή του, κάτι το οποίο ήδη ισχύει, την αξιοποίηση -λέει- των ιδιωτών γιατρών στα νησιά. Αυτό γίνεται ήδη, με νόμο ψηφισμένο από τη Νέα Δημοκρατία. Όταν ψηφίζαμε τη σχετική διάταξη ήταν εκείνος που φώναζε ότι δήθεν ιδιωτικοποιούμε την υγεία. Είναι μια απόδειξη μόνο ότι πρόβλημα δεν έχει μόνο η υγεία, αλλά και κάποιοι που, δυστυχώς, δεν την παίρνουν καθόλου στα σοβαρά.
 
Σημαντικά βήματα έγιναν και στην παιδεία, αλλά πρέπει να γίνουν περισσότερα. 25.000 μόνιμοι διορισμοί εκπαιδευτικών, 1.400 μόνο εδώ, στη Θράκη και στην Ανατολική Μακεδονία. Είμαι σίγουρος ότι θα έχουμε κάποιους ανάμεσά μας.Είχαμε 62 Πρότυπα και Πειραματικά σχολεία στη χώρα, τώρα έχουμε 138. Στην Ξάνθη, μάλιστα, δημοτικό νηπιαγωγείο και ΕΠΑΛ. Σύντομα, μάλιστα, από την Ε’ δημοτικού έως και το λύκειο, όλοι οι μαθητές, όλων των δημοσίων σχολείων, σε 36.000 τάξεις, θα διδάσκονται από ψηφιακούς διαδραστικούς πίνακες, διότι έτσι αντιλαμβανόμαστε το μέλλον της εκπαίδευσης.Πρέπει να γίνουν, όμως, πολλά ακόμα, κυρίως στην επαγγελματική εκπαίδευση. Έχετε το εξαιρετικό Δημοκρίτειο Πανεπιστήμιο, το οποίο γνωρίζετε πόσο το στηρίζουμε. Συνεπείς ήμασταν και στη δέσμευσή μας για την ίδρυση του Τμήματος Ψυχολογίας στο Διδυμότειχο. Το είπαμε, το κάναμε κι αυτό.
 
Αλλά και στο κράτος. Ναι, έχουμε κάνει μεγάλα βήματα. Το gov.gr είναι μία επανάσταση για όλες και για όλους. Είναι δύσκολο να φανταστείτε τη ζωή σας πώς ήταν πριν από το gov.gr, πώς στηνόμασταν στις ουρές για να διεκπεραιώσουμε την πιο εύκολη συναλλαγή μας με το κράτος. Σήμερα όλα αυτά γίνονται χωρίς ουρές, χωρίς ταλαιπωρίες.Όμως ξέρω πολύ καλά ότι την ίδια ώρα, σε κάποια άλλη πλευρά του δημοσίου, καραδοκεί η παγίδα του αναχρονισμού και του «ωχαδερφισμού». Το είδαμε δυστυχώς και στο δυστύχημα των Τεμπών.Αυτές, λοιπόν, τις αρνητικές όψεις του κράτους πρέπει να τις ακυρώσουμε και πρέπει να γενικεύσουμε την καλή πλευρά, τη θετική πλευρά του κράτους. Διότι, ναι, γκρινιάζουμε πολύ συχνά γι΄ αυτά τα οποία δε μας αρέσουν στο κράτος κι έχουμε δίκιο και πρέπει να τα διορθώσουμε.
 
Αλλά κράτος είναι και ο μηχανισμός που οργάνωσε μία υποδειγματική εκστρατεία εμβολιασμού, την Επιχείρηση «Ελευθερία». Κράτος είναι και η ΕΜΑΚ, το ΕΚΑΒ και οι συνοριοφύλακες. Κράτος είναι η Πολιτική Προστασία. Τόσους δύσκολους αγώνες δώσαμε στις πυρκαγιές, τα θυμάστε καλά, στη δύσκολη φωτιά, την οποία είχαμε στη Δαδιά πέρυσι το καλοκαίρι. Κράτος είναι και το «112», το οποίο μας βοηθά στις φυσικές καταστροφές. Το «112», το οποίο λειτουργεί στη χώρα μας -να σας το πω κι αυτό- εδώ και τρία χρόνια  υποδειγματικά. Όλοι πια ξέρουμε όταν χτυπάει αυτός ο ήχος ότι πρέπει να δούμε το τηλέφωνό μας και να διαβάσουμε το μήνυμα το οποίο μας στέλνει η Πολιτική Προστασία. Τώρα, μόλις, στο Ηνωμένο Βασίλειο πειραματίζονται. Θα το έχουν σε ένα χρόνο από τώρα. Εμείς το έχουμε, ήδη, εδώ και τρία χρόνια.Κράτος είναι και οι πιλότοι μας και οι Ειδικές μας Δυνάμεις που πέταξαν στο Σουδάν -και επιστρέφουν αυτή την ώρα- για να απεγκλωβίσουν συμπατριώτες μας. Πήγαν και πέταξαν σε εμπόλεμη ζώνη και επιστρέφουν με ασφάλεια.Και κράτος, βέβαια, είναι και ο μηχανισμός -και απευθύνομαι εδώ ειδικά στις γυναίκες- που μέχρι σήμερα έχει ειδοποιήσει 130.000 Ελληνίδες να κάνουν ψηφιακά προληπτικές μαστογραφίες. Για πρώτη φορά το κράτος πηγαίνει στον πολίτη, δεν περιμένει τον πολίτη να έρθει στο κράτος.
 
Αυτό είναι. Ξέρετε, αυτό είναι το κράτος που θέλουμε. Αυτό είναι το κράτος το οποίο οραματίζομαι. Και ακριβώς σε αυτή την υπέρβαση των καθυστερήσεων, σε μια δυναμική προοπτική για τη χώρα στηρίζεται και το πρόγραμμα για την επόμενη τετραετία το οποίο είχα την ευκαιρία να παρουσιάσω χθες σε μια διαφορετική εκδήλωση από τις συνηθισμένες. Σας ενθαρρύνω, αν δεν την έχετε δει, νομίζω θα την βρείτε ενδιαφέρουσα, γιατί ουσιαστικά περιγράφουμε μέτρα που περιλαμβάνονται σε πέντε μεγάλα κεφάλαια για το πώς οραματίζομαι μια Ελλάδα παραγωγική, κοινωνική, δίκαιη, πράσινη, ψηφιακή.  Το τονίζω πάντα για αποφυγή παρεξηγήσεων: πράσινη, περιβαλλοντικά πράσινη, γαλάζια πολιτικά.
 
Αλλά πρώτα και πάνω από όλα, μια Ελλάδα ισχυρή. Και αυτή η παραγωγική Ελλάδα, η οποία είναι το θεμέλιο για όλες τις υπόλοιπες πολιτικές μπορεί να έχει ανάπτυξη η οποία να είναι διπλάσια του ευρωπαϊκού μέσου όρου. Είναι ο μόνος τρόπος, φίλες και φίλοι, για να αυξήσουμε τις αμοιβές μας, οι οποίες παραμένουν ακόμα -το αναγνωρίζω πρώτος- χαμηλές στη χώρα μας.Μπορούμε να αυξήσουμε τους μισθούς μας μέσα σε μια τετραετία κατά 25%. Είναι εφικτό. Ο μέσος μισθός να φτάσει στα 1.500 ευρώ και ο κατώτατος στα 950 ευρώ.Για τους δημοσίους υπαλλήλους, για πρώτη φορά εδώ και καιρό, θα έχουμε νέο ενιαίο μισθολόγιο. 500 εκατ. ευρώ παραπάνω θα διαθέσουμε για αυξήσεις στους δημοσίους υπαλλήλους.
 
Ενώ και οι συνταξιούχοι μας μπορούν να παίρνουν και να εκτιμούν ότι θα έχουν αυξήσεις κοντά στο 4%, εφόσον συνεχίσουμε να έχουμε αυτούς τους υγιείς ρυθμούς ανάπτυξης.
 
Θέλω να συνεχίσω την πολιτική μείωσης των φόρων χωρίς να θέσω σε κίνδυνο τη δημοσιονομική σταθερότητα. Αυτός είναι ο ακρογωνιαίος λίθος  ο οποίος για εμένα είναι μη διαπραγματεύσιμος. Δεν πρόκειται να επιτρέψω ποτέ στην Ελλάδα να επιστρέψει στα πέτρινα χρόνια, όπου ήμασταν επαίτες και παρακαλούσαμε για προγράμματα στήριξης.
 
Όμως, θα καταργήσουμε σταδιακά το τέλος επιτηδεύματος. Και για τις οικογένειες, από το 2024 το αφορολόγητο αυξάνεται κατά 1.000 ευρώ για κάθε παιδί.Θα μειώσουμε τις εργοδοτικές εισφορές. Σε πρώτη φάση, κατά μια μονάδα. 30% θα μειώσουμε τα τεκμήρια της διαβίωσης και βέβαια το διαθέσιμο εισόδημα θα ενισχύεται διπλά από μόνιμες αυξήσεις και μόνιμες φοροελαφρύνσεις. 

Για την κοινωνική Ελλάδα είπα πολλά χθες. Για την υγεία, την παιδεία, την προσιτή στέγη, τις καλύτερες δημόσιες συγκοινωνίες.
 
Για την υγεία, να σας πω πόσο σημαντικό είναι να ολοκληρώσουμε τάχιστα τις προσλήψεις 10.000 νοσηλευτών και γιατρών. Οι περισσότεροι από αυτούς είναι άνθρωποι που υπηρετούν στο Σύστημα Υγείας και θα μονιμοποιηθούν μέσα από τις προκηρύξεις που ήδη τρέχουν.Και ξέρω ότι πολλά από τα νοσοκομεία μας δεν είναι στην κατάσταση που τα θέλουμε. Ειδικά τα τμήματα επειγόντων περιστατικών. Θα αναβαθμίσουμε 80 νοσοκομεία και 156 κέντρα υγείας με πόρους του Ταμείου Ανάκαμψης. Και θα επεκτείνουμε τις δωρεάν προληπτικές εξετάσεις για όλους τους πολίτες και για όλα τα βασικά νοσήματα.
 
Για την παιδεία, θα φτάσουμε τα 150 Πρότυπα σχολεία. Θα επεκτείνουμε το ολοήμερο πρόγραμμα στα νηπιαγωγεία και στα δημοτικά. Θα χτίσουμε πολλές φοιτητικές εστίες. Θέλω σχεδόν 10.000 φοιτητές μας να έχουν πρόσβαση σε φοιτητική στέγη, δωρεάν, για να μην επιβαρύνονται με πρόσθετο κόστος ενοικίων.
 
Και για τη νεολαία μας, για τους νέους μας, να σας πω πόσο ικανοποιημένος είμαι από την τεράστια ανταπόκριση που μέχρι στιγμής έχει το πρόγραμμα «Σπίτι μου».Πόσοι νέοι άνθρωποι έχουν σπεύσει να βρουν σπίτια τα οποία να μπορούν να ενταχθούν στο πρόγραμμα. Θα τα αποκτήσουν με χαμηλότοκο δάνειο από τράπεζα, επιδοτούμενο από το ελληνικό κράτος. Θα πληρώνουν, με άλλα λόγια, για τη δόση του δανείου πολύ λιγότερο από όσο θα πλήρωναν για να νοικιάσουν ένα αντίστοιχο σπίτι. Μόνο που τελικά, μετά από κάποια χρόνια, το σπίτι θα είναι δικό τους. 20.000 δικαιούχοι -γιατί θα διπλασιαστεί ο προϋπολογισμός του προγράμματος- θα έχουν τη δυνατότητα να ωφεληθούν από αυτό το πρόγραμμα.
 
Και βέβαια, και τη δίκαιη Ελλάδα που πρώτα από όλα -για μένα όταν αναφέρομαι στην δίκαιη Ελλάδα- είναι μια Ελλάδα η οποία στηρίζει τους ευάλωτους.Έτσι αντιλαμβάνομαι τη Δικαιοσύνη. Ως μια πολιτική μείωσης των ανισοτήτων. Να ξέρω ότι ο κάθε Έλληνας, η κάθε Ελληνίδα, μπορεί να έχει δικαίωμα στην προκοπή στη χώρα και ότι η φροντίδα του κράτους πρέπει να προτεραιοποιεί τους συμπολίτες μας οι οποίοι έχουν μεγαλύτερη ανάγκη.
 
Θα αυξήσουμε κι άλλο, κατά 8%, το Ελάχιστο Εγγυημένο Εισόδημα και ένας θεσμός τον οποίον προσωπικά πιστεύω πολύ για τα άτομα με αναπηρία, ο θεσμός του Προσωπικού Βοηθού, θα επεκταθεί σε ολόκληρη την Επικράτεια. 2.000 συμπολίτες μας θα μπορούν να έχουν έναν άνθρωπο δίπλα τους, για να πάρουμε από τις οικογένειες αυτό το τεράστιο βάρος να φροντίζουν άτομα με βαριά αναπηρία.
 
Θα δώσουμε μεγάλη έμφαση στη δεύτερη τετραετία, φίλες και φίλοι, στη Δικαιοσύνη. Η Δικαιοσύνη αργεί, το ξέρουμε όλοι. Ταλαιπωρεί πολίτες, ταλαιπωρεί επιχειρηματίες. Έχω έναν στόχο και ένα μετρήσιμο αποτέλεσμα: Μέσα σε μία τετραετία πρέπει να προσεγγίσουμε τον ευρωπαϊκό μέσο όρο στην απονομή της δικαιοσύνης. Θα τον πετύχουμε και αυτό το στόχο.
 
Και βέβαια, μια δίκαιη Ελλάδα πρέπει να κάνει πιο αποτελεσματικό το κράτος. Για πρώτη φορά κάναμε οριζόντιο διαγωνισμό ΑΣΕΠ, στον οποίο συμμετείχαν παραπάνω από 70.000 εξεταζόμενοι.Θα μονιμοποιούνται οι δημόσιοι υπάλληλοι ύστερα από διετή δοκιμαστική θητεία, θα εργάζονται με ψηφιακή κάρτα και όλοι θα αξιολογούνται. Δεν κάνω πίσω ούτε πόντο από την ανάγκη να υπάρχει αξιολόγηση παντού, όχι μόνο για να καλύπτονται οι ελλείψεις, αλλά για να επιβραβεύονται οι επιδόσεις.
 
Όταν κάναμε μία σημαντική αναδιάρθρωση που έφερε αποτελέσματα στον ΕΦΚΑ, είπα στη Διοίκηση του ΕΦΚΑ, «πολύ ωραία, εγώ θα σας δώσω πρόσθετους πόρους για εκείνους τους υπαλλήλους οι οποίοι αποδίδουν περισσότερο και βγάζουν περισσότερες συντάξεις». Και ως διά μαγείας, ο ΕΦΚΑ μπήκε σε τάξη και λύσαμε τη χρόνια εκκρεμότητα να μην πρέπει να περιμένεις δύο και τρία χρόνια, αλλά σε δύο μήνες να βγαίνει επιτέλους η σύνταξή σου. Μέχρι το 2027 το δημόσιο θα είναι 100% ψηφιακό. Αυτό που βλέπετε με το gov.gr είναι μόνο η αρχή.
 
Δυο κουβέντες για την πράσινη Ελλάδα. Όπως είπα, την περιβαλλοντικά πράσινη, η οποία έχει τόσο σημασία κ. Περιφερειάρχα, κύριοι Δήμαρχοι, εδώ για την περιοχή σας, γιατί έχετε ένα τόσο μοναδικό φυσικό περιβάλλον το οποίο πρέπει να προστατεύσετε.
 
Στόχος μας έως το 2027 είναι το 80% της ηλεκτροπαραγωγής της χώρας να είναι από τον ήλιο, από τον άνεμο και από άλλες μορφές Ανανεώσιμων Πηγών Ενέργειας. Τι σημαίνει αυτό, για να το πούμε απλά;Σημαίνει ότι δεν θα είμαστε εξαρτημένοι από κανέναν ο οποίος μας απειλεί ότι θα μας κόψει το φυσικό αέριο. Σημαίνει ότι δεν θα ξαναβρεθούμε δημοσιονομικά στη δυσάρεστη θέση, επειδή οι τιμές του φυσικού αερίου εκτινάχθηκαν, να πρέπει να πληρώνουμε 7 δισεκατομμύρια το χρόνο, όσα πληρώσαμε το 2022 για να εισάγουμε φυσικό αέριο.Σημαίνει, όμως, φθηνή και καθαρή ενέργεια για επιχειρήσεις και νοικοκυριά. Να αναφέρω δυο παραδείγματα πάλι από τις επιχειρήσεις που επισκέφθηκα σήμερα. Τα Θερμοκήπια της Θράκης έχουν μια μοναδική πατέντα. Παράγουν ενέργεια με γεωθερμία. Αυτό σημαίνει ουσιαστικά ότι η ενέργεια μετατρέπεται σε συγκριτικό πλεονέκτημα. Και θα στηρίξω την Περιφέρεια και όλες τις επενδύσεις που θα αξιοποιήσουν τα σημαντικά γεωθερμικά πεδία της Θράκης.Έχουμε περισσότερα προγράμματα για «φωτοβολταϊκά στη στέγη» και φωτοβολταϊκά στους αγρότες μας. Μικρά φωτοβολταϊκά, ώστε η ενέργεια να μην είναι μειονέκτημα, να γίνει πλεονέκτημα για εσάς.
 
Παράλληλα αυτή η ψηφιακή και πράσινη Ελλάδα θα κάνει πιο φιλική την καθημερινότητα όλων μας. Πρέπει να κλείσουμε τις εκκρεμότητες που μας έρχονται από το παρελθόν.
 
Μονάδες διαχείρισης αποβλήτων, 45 στον αριθμό, θα έχουν ολοκληρωθεί μέχρι το 2027. Πολλές αναδασώσεις, προστασία των δασών μας. Και βέβαια, πλήρη κάλυψη δημοσίων και ιδιωτικών ακινήτων με οπτική ίνα και γρήγορο internet.Αν θέλουμε πραγματικά να σπάσουμε την απομόνωση της Περιφέρειας και αν θέλουμε να προσελκύσουμε κόσμο ο οποίος έρχεται και μας λέει «μπορεί να μην θέλω να είμαι στην Αθήνα, να έρθω εδώ στην Ξάνθη ή στην Κομοτηνή ή να πάω και σε ένα χωριό να δουλέψω», χρειαζόμαστε γρήγορες ταχύτητες στο διαδίκτυο.
 
Να σας πω ότι χάρηκα πάρα πολύ σήμερα που πήγα στη Sunlight. Συνάντησα μια νέα μηχανικό και είναι πολλά τα παραδείγματα σε αυτή την εταιρία που μπορούν να πουν την ίδια ιστορία που μου είπε: 12 χρόνια δούλευα στο Ηνωμένο Βασίλειο, μηχανικός σε μπαταρίες ηλεκτρικών αυτοκινήτων. Αποφάσισα και γύρισα, τώρα ζω και εργάζομαι στην Ξάνθη και είμαι πάρα πολύ ευτυχής για την επιλογή μου. Αυτό σημαίνει στην πράξη η αναστροφή του brain drain. Καλές δουλειές σε όλη την Περιφέρεια. 
 
Και, βέβαια, για να κλείσω με το τελευταίο κεφάλαιο του προγραμματικού μας λόγου, την ισχυρή Ελλάδα. Πρώτον, -αυτή έχει τρεις προτεραιότητες.
 
Εθνική Άμυνα: πολλά δρομολογημένα προγράμματα τα οποία πρέπει να τρέξουν και την επόμενη τετραετία, εξοπλιστικά με σημαντικότερο, όπως είπα και χθες, το πρόγραμμα για τις τρεις νέες κορβέτες του Πολεμικού Ναυτικού, δύο εκ των οποίων θα ναυπηγηθούν οπωσδήποτε στην Ελλάδα.
 
Θα συνεχίσουμε τη δίκαιη αλλά αυστηρή πολιτική στο μεταναστευτικό. Ο φράχτης στον Έβρο θα επεκταθεί και θα ολοκληρωθεί και ας διαμαρτύρονται οι αντίπαλοί μας. Κι ας λένε από τη μια ότι θα τον ολοκληρώσουν και αυτοί, αλλά από την άλλη ότι δεν χρειάζεται ο φράχτης.
 
Μεγαλύτερες ασυναρτησίες από αυτές που είπε ο κ. Τσίπρας, σήμερα, για την μεταναστευτική πολιτική, δεν έχω ξανακούσει. Λοιπόν, εμείς είμαστε καθαροί. Εμείς θέλουμε να προστατεύουμε τα σύνορά μας. Να περιορίσουμε τις μεταναστευτικές ροές. Θα δουλέψουμε μαζί με την Ευρώπη προκειμένου να γίνονται επιστροφές παράνομων μεταναστών στις χώρες προέλευσης. Έχουμε πολιτικές ενσωμάτωσης για αυτούς οι οποίοι παίρνουν άσυλο στη χώρα μας. Είναι ευπρόσδεκτοι και θέλουμε να τους εντάξουμε στην ελληνική Πολιτεία και στην ελληνική κοινωνία.Όμως, δεν πρόκειται να κάνουμε βήμα πίσω από τη θέση μας, η οποία έχει γίνει πια ευρωπαϊκή θέση, ότι οποιαδήποτε ευρωπαϊκή μεταναστευτική πολιτική ξεκινάει με τη φύλαξη των συνόρων μας. Τα σύνορά μας είναι και ευρωπαϊκά σύνορα και θα τα φυλάξουμε με τον πιο αποτελεσματικό τρόπο.
 
Ασφάλεια σημαίνει όμως και εσωτερική ασφάλεια. Ενίσχυση της Αστυνομίας, μεγαλύτερη παρουσία στους δρόμους. Ξέρετε, ότι μπορούμε μόνο μέσα από τις ψηφιακές αλλαγές που κάνουμε -τι είναι αυτό, δηλαδή; Να απελευθερώσουμε τους αστυνομικούς από την τρέχουσα γραφειοκρατία- να απελευθερώσουμε σχεδόν 5.000 αστυνομικούς. Που αυτή τη στιγμή είναι στα γραφεία. Και κάνουν δουλειές που μπορούμε να διεκπεραιώσουμε ψηφιακά, να τους απελευθερώσουμε και να τους βγάλουμε στον δρόμο. Εκεί που πρέπει να είναι.
 
Και, βέβαια, η διεθνής θέση της χώρας μας, με τη συνέχιση της έντονης δραστηριότητας της Κυβέρνησης στην Ευρώπη, αλλά και στον κόσμο. Η Ελλάδα, πρέπει να σας το πω, διαδραματίζει πια ένα κεντρικό ρόλο, στο Αμερικανικό Κογκρέσο, στον Αραβικό κόσμο, στις μεγάλες πρωτεύουσες, στις Βρυξέλλες.
 
Στις Βρυξέλλες, μια σειρά από σημαντικές ευρωπαϊκές πρωτοβουλίες ήταν πρωτοβουλίες ελληνικής εμπνεύσεως. Από το ψηφιακό πιστοποιητικό, το οποίο μας επέτρεψε να ανοίξουμε τον τουρισμό μας. Το Ταμείο Ανάκαμψης, για το οποίο πολεμήσαμε τόσο πολύ και η Ελλάδα είναι η μεγάλη ωφελημένη. 

Διότι κάποιοι πήγαν στις Βρυξέλλες και, ναι, διαπραγματεύτηκαν, όχι 17 ώρες, αλλά πέντε μέρες και φέραμε πίσω 31 δισεκατομμύρια ευρώ Οι άλλοι πήγαν πέντε μέρες για να κάνουν μια «κωλοτούμπα» μετά το δημοψήφισμα και να σας φορτώσουν ένα μνημόνιο. Αυτή είναι η διαφορά μας.
 
Είμαι Πρωθυπουργός επειδή είμαι Πρόεδρος της μεγάλης μας παράταξης, της Νέας Δημοκρατίας, η οποία και πάλι θα είναι η νικήτρια των επόμενων εκλογών.
 
Φίλες και φίλοι, θέλω να ξέρετε ότι όλα αυτά για τα οποία σας μίλησα περιληπτικά μπορεί να είναι φιλόδοξα, είναι όμως απολύτως ρεαλιστικά.Είναι ρεαλιστικά όσο ρεαλιστικό ήταν και το σχέδιό μας το 2019, όταν σας είπαμε ότι, ναι, μπορούμε και να μειώσουμε τους φόρους, αλλά επειδή θα βάλουμε την οικονομία σε τροχιά ανάπτυξης, μπορούμε να τονώσουμε τα δημόσια έσοδα. Για να έχουμε πόρους να στηρίξουμε την κοινωνία στις κρίσεις, ενώ παράλληλα να μειώνουμε και το δημόσιο χρέος.Εκείνοι οι στόχοι του 2019 έμοιαζαν τότε μακρινοί. Θυμάμαι όταν σας μιλούσα, τότε πολλοί πολίτες μάς εμπιστεύτηκαν, υπήρχε, όμως, μια καχυποψία στα μάτια τους. Έλεγαν, «τώρα μήπως είναι ο Μητσοτάκης ένας ακόμα πολιτικός ο οποίος τάζει και δεν μπορεί να υλοποιήσει αυτά τα οποία μας λέει;».Φίλες και φίλοι, ένα πράγμα δεν πρόκειται ποτέ να διαπραγματευτώ. Αυτό είναι η προσωπική μου πολιτική αξιοπιστία. Αυτά τα οποία σας λέω, γνωρίζω ότι μπορούμε να τα υλοποιήσουμε.
 
Γι’ αυτό και αυτό το κυβερνητικό πρόγραμμα το οποίο σας παρουσίασα έχει συγκεκριμένα χρονοδιαγράμματα. Κοστίζει περί τα 8 δισεκατομμύρια σε ορίζοντα τετραετίας. Είναι πόροι -συγκρίνετε, 8 δισεκατομμύρια εμείς, 45 δισεκατομμύρια οι άλλοι- που έχουν εξασφαλισμένη χρηματοδότηση. Και είναι η δική μας απάντηση στα ψέματα των αντιπάλων, που είναι υποσχέσεις χωρίς μέτρο. Αυτά θα οδηγήσουν, είτε σε μία νέα φοροεπιδρομή, είτε το πιο πιθανό θα ήταν -αν ποτέ, που δεν πρόκειται ποτέ να εφαρμοστούν γι’ αυτό και λέγονται με τόσο άνεση- να οδηγούσαν σε νέα πτώχευση και σε ένα νέο μνημόνιο.
 
Κι αυτό -επιτρέψτε μου να κλείσω με κάποιες γενικές πολιτικές παρατηρήσεις- κάνει τη σημασία αυτών των εκλογών ακόμα πιο κρίσιμη. Γιατί, απέναντί μας, έχουμε έναν αδιόρθωτο ΣΥΡΙΖΑ, που απέτυχε ως Κυβέρνηση. Δεν χρειάζεται να τα ξαναπώ, μετέτρεψε την Ελλάδα σε κέντρο διερχομένων μεταναστών, μας φόρτωσε 100 δισεκατομμύρια πρόσθετο κόστος από τα μνημόνια, αλλά έκανε και κάτι ακόμα χειρότερο: Δηλητηρίασε την κοινωνία με διχασμό και με απλοϊκά συνθήματα.
 
Μετά απέτυχε ο ΣΥΡΙΖΑ και ως αντιπολίτευση. Είχε τέσσερα χρόνια μήπως και διορθωθεί, αλλά διαλαλεί παντού σήμερα ο κ. Τσίπρας μια σκοτεινή και μίζερη πραγματικότητα. Εγώ δεν λέω ότι δεν υπάρχουν δυσκολίες στη χώρα μας, αλλά σίγουρα η Ελλάδα είναι μια πολύ καλύτερη χώρα το 2023 από ό,τι ήταν το 2019.

Η αντιπολίτευση λοιπόν, μοιράζει γκρίζο και καταστροφή. Θέλω να σας θυμίσω ότι -το θυμούνται οι συνάδελφοι στη Βουλή- είπε όχι σε όλα και ναι στο τίποτα. Ψήφισε όχι -να το ακούσετε- στις φοροελαφρύνσεις.Ψήφισε όχι στην αύξηση του βασικού μισθού, ψήφισε όχι στους εξοπλισμούς, όχι στις αμυντικές συμφωνίες, όχι στο φράχτη του Έβρου, όχι ακόμα και στα δικαιώματα των συμπολιτών μας με αναπηρία. Ψήφισε όχι στην προστασία της Βουλής από τους «αχυρανθρώπους» της Χρυσής Αυγής.
 
Και από την άλλη, το κεντρικό σύνθημα του κ. Τσίπρα ποιο είναι; «Δικαιοσύνη παντού». Παντού εκτός από το πλευρό του κ. Τσίπρα, γιατί εκεί καμαρώνει ο καταδικασμένος 13 - 0 στο Ειδικό Δικαστήριο, ο κ. Παππάς.
 
Και πού ποντάρουν τώρα; Στην απλή αναλογική. Αφού κέρδισαν δύο εκλογές με ενισχυμένη αναλογική για να κυβερνήσουν μετά με τον κ. Καμμένο, αφήνουν πίσω τους μια «νάρκη» για να χτυπήσει τη Νέα Δημοκρατία. Αλλά μια νάρκη που το πιστεύω βαθιά, απειλεί και την ίδια τη Δημοκρατία μας και τον τόπο με ακυβερνησία, ακριβώς το αντίθετο δηλαδή το οποίο έχει ανάγκη σήμερα η χώρα. Γιατί σε ένα αβέβαιο διεθνές περιβάλλον, με έναν απρόβλεπτο γείτονα δίπλα μας, χρειαζόμαστε όσο ποτέ σιγουριά, συνέχεια και προοπτική.
 
Η εκλογική νίκη, συνεπώς, της Νέας Δημοκρατίας δεν είναι μόνο μια κομματική σκοπιμότητα. Είναι μια εθνική αναγκαιότητα. Ένα θα είναι τελικά το ερώτημα στις 21 Μαΐου: βαδίζουμε μπροστά ή γυρίζουμε πίσω; Αυτό το δίλημμα έχει πολλές όψεις. Θέλουμε αποτελέσματα ή θέλουμε ψέματα; Θέλουμε ξανά φόρους και περικοπές ή θέλουμε αυξήσεις και καλές αμοιβές; Θέλουμε στιβαρότητα ή ελαφρότητα; Θέλουμε Πρωθυπουργό που οι ξένοι ηγέτες θα τον εκτιμούν ή κάποιον, πίσω από τον οποίο, μπορεί και να κρυφογελούν;Τελικά, όλες οι εκδοχές ενώνονται σε μια: θέλουμε Νέα Δημοκρατία με Πρωθυπουργό Μητσοτάκη ή θέλουμε ΣΥΡΙΖΑ με Πρωθυπουργό Τσίπρα;
 
Γι’ αυτό και το δίλημμα των εκλογών είναι απλό, είναι αληθινό, αλλά είναι και κρίσιμο. Προσέξτε, στις εκλογές της 21ης Μαΐου δεν χωρούν επιπόλαιες συμπεριφορές, ούτε χωρούν άσφαιρες ψήφοι δήθεν διαμαρτυρίας.
 
Θα το ξαναπώ, κανένα λάθος δεν διορθώνεται μετά την κάλπη. Το κακό θα έχει συμβεί πολύ περισσότερο, όταν ξέρετε ότι οι αντίπαλοί μας είναι αδίστακτοι. Θα το ξαναπώ και το εννοώ αυτό που σας λέω. Δεν πιστεύω τίποτα από όσα λένε. Θυμίζω ότι άλλα είπαν και άλλα έκαναν στο «δημοψήφισμα της κωλοτούμπας».Θυμίζω ότι διαλαλούσαν τότε, τον Αύγουστο του ‘15, ότι δεν θα κάνουν νέες εκλογές και τις έκαναν. Διαλαλούσαν ότι θα μείνουν στις θέσεις τους για να συμμαχήσουν με την ακροδεξιά του Καμμένου.
 
Όπως, επίσης, δεν νομίζω ότι είμαι ο μόνος που δεν εμπιστεύομαι μια πολιτική φιγούρα που θέλει και πάλι να ανατινάξει τις τράπεζες και να αντικαταστήσει τις καταθέσεις των πολιτών με τυπωμένα κουπόνια. Έχουμε, λέει, το λαχείο να τυπώνει νομίσματα.
 
Και κάτι ακόμα. Δεν εμπιστεύομαι και όποιον αρνείται ο Πρωθυπουργός να είναι ο αρχηγός του κόμματος που θα έχουν ψηφίσει πρώτο οι πολίτες.
 
Τι βρίσκεται, λοιπόν, απέναντι στην πρόταση, σήμερα, διακυβέρνησης της Νέας Δημοκρατίας; Εγώ βλέπω ένα χάος. Από δυνάμεις χωρίς αρχές.Δυνάμεις που εάν μπορούσαν -μην έχετε καμία αμφιβολία- θα ήθελαν να συνασπιστούν ακόμα κι αν ηττηθούν. Αυτή η «τερατογένεση» για την οποία μίλησα, κυβέρνηση ΣΥΡΙΖΑ - ΠΑΣΟΚ - Βαρουφάκη με Πρωθυπουργό Τσίπρα, με αντάλλαγμα την παγίωση της απλής αναλογικής, σίγουρα είναι στο μυαλό τους.Και ανακάλυψαν τώρα και μια καινούργια πατέντα, μετά από την κυβέρνηση των ηττημένων. Έχουμε, λέει, τώρα κυβέρνηση ανοχής. Αυτό δεν είναι ανοχή. Αυτό πρόκειται περί ενοχής.
 
Γιατί αυτή η κυβέρνηση θα στηρίζεται στην ανοχή του κ. Βαρουφάκη που βρήκε και το νόμισμα που θα αντικαταστήσει το ευρώ, «Δήμητρες». Ζητώ συγγνώμη από τις Δήμητρες στην παρέα μας που το όνομά τους συκοφαντείται με αυτό τον τρόπο.
 
Κοιτάξτε, δεν θα τους κάνουμε το χατίρι. Κλείστε πόρτες, παράθυρα και χαραμάδες σε αυτές τις κυβερνήσεις της ενοχής και της ανοχής, στα σχέδιά τους για μια κυβέρνηση «κουρελού».Κλείστε με την ψήφο σας και το δρόμο σε κάθε πιθανή συνεργασία που θα φέρνει παραλυσία. Η αυριανή κυβέρνηση δεν μπορεί να γίνεται όμηρος κομματικών παζαριών. Ούτε αποφάσεις μπορούν να χάνονται σε ατελείωτες διαπραγματεύσεις.
 
Εδώ, στα βόρειά μας είναι η Βουλγαρία. Πέντε εκλογικές αναμετρήσεις σε δύο χρόνια με απλή αναλογική, άκρη δεν βγάζουν. Οδεύουν σε έκτη κάλπη, αμφίβολο αν θα προκύψει κυβέρνηση από αυτή.Σας ρωτώ, χρειαζόμαστε τέτοια πολιτική αστάθεια στον τόπο; Η απάντηση είναι μια: Όχι, χρειαζόμαστε καθαρό ορίζοντα στην πορεία, καθαρή λύση στην ηγεσία.
 
Γι’ αυτό και η 21η Μαΐου θα καθορίσει τελικά ποιος θα κυβερνήσει. Και όσο πιο βροντερό είναι το μήνυμα, τόσο πιο εύκολα η δεύτερη κάλπη θα οπλίσει με δύναμη το νικητή για να κυβερνήσει αποτελεσματικά τη χώρα.Γι’ αυτό η ψήφος, ανήμερα Κωνσταντίνου και Ελένης, είναι σαφής: Αυτοδύναμη Ελλάδα, αυτοδύναμη Νέα Δημοκρατία, ψήφος για τη γιορτή της Δημοκρατίας.Ξεκινάμε τον αγώνα με εφόδια την αλήθεια για το έργο μας, εξηγώντας σε όλους τους συμπολίτες γιατί η Νέα Δημοκρατία πρέπει να είναι η μεγάλη νικήτρια στις 21 Μαΐου. Όλη η Ελλάδα θα είναι γαλάζια, έτοιμη να προχωρήσει σταθερά, τολμηρά, μόνο μπροστά.
 
Πάμε μαζί για τη μεγάλη νίκη, τη νίκη της Νέας Δημοκρατίας, τη νίκη της Ελλάδος, τη νίκη της Δημοκρατίας. Να είστε καλά, καλή αντάμωση και με τη νίκη.
