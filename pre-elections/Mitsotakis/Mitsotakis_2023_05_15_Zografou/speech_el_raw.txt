Σας ευχαριστώ γι’ αυτή την εντυπωσιακή υποδοχή. Γεμίσαμε την πλατεία Ζωγράφου, στέλνουμε το μήνυμα εδώ της μεγάλης νίκης. Την επόμενη Κυριακή θα είμαστε οι νικητές, φίλες και φίλοι, για μία Ελλάδα ισχυρή, αυτοδύναμη.Χαίρομαι, φίλες και φίλοι, γιατί η τελευταία μου παρουσία στο λεκανοπέδιο πριν την μεγάλη τελική μας συγκέντρωση στο Θησείο, την Παρασκευή το βράδυ, γίνεται εδώ στου Ζωγράφου, στη μεγαλύτερη εκλογική περιφέρεια της χώρας, η οποία θα βαφτεί γαλάζια το βράδυ των εκλογών. Όπως γαλάζια θα είναι, φίλες και φίλοι, όλη η πατρίδα μας την επόμενη Κυριακή, για να στείλουμε μαζί το μήνυμα ότι αυτή η προσπάθεια την οποία ξεκινήσαμε πριν από τέσσερα χρόνια πρέπει να συνεχιστεί. Ότι αυτή η συμφωνία αλήθειας την οποία υπογράψαμε μαζί πριν από τέσσερα χρόνια, πρέπει να ανανεωθεί. Και ότι ο δρόμος τον οποίον έχουμε χαράξει για την πατρίδα μας είναι ένας δρόμος που πρέπει να είναι δρόμος χωρίς επιστροφή.
 
Διότι ξέρετε καλά πόσα δύσκολα χρειαστήκαμε να διαχειριστούμε όλη αυτήν την τετραετία. Ούτε εγώ περίμενα όταν με εμπιστευτήκατε και έκατσα για πρώτη φορά στο γραφείο, στο Μέγαρο Μαξίμου, ότι θα χρειαζόταν να διαχειριστούμε τόσες δύσκολες, εισαγόμενες κρίσεις. Από την πανδημία μέχρι τη μεταναστευτική εισβολή, τον πόλεμο στην Ουκρανία μέχρι την ενεργειακή κρίση, φυσικές καταστροφές.Όμως, φίλες και φίλοι, κρατήσαμε τη χώρα όρθια, την κοινωνία ενωμένη και την πατρίδα μας ασφαλή. 

Ταυτόχρονα, δεν κάναμε πίσω από την υλοποίηση όλων των κεντρικών προεκλογικών μας δεσμεύσεων.Ξαναδιάβαζα λίγο την ομιλία την οποία είχα κάνει στο Θησείο πριν από τις εκλογές του 2019. Θυμηθείτε λίγο τότε σε τι είχα δεσμευθεί. Σας είχα πει ότι θα μειώσουμε φόρους και εισφορές και μειώσαμε 50 φόρους και εισφορές.Σας είχα πει, ότι θα κάνω την Ελλάδα κέντρο επενδύσεων, θα φέρουμε ξένους επενδυτές, θα δημιουργήσουμε πολλές νέες θέσεις εργασίας και φέραμε 300.000 νέες θέσεις εργασίας στην ελληνική οικονομία.Σας είχα πει τότε ότι θα αυξήσω τον κατώτατο μισθό. Γιατί πρέπει μερίδιο ανάπτυξης να έχουν όλοι οι συμπολίτες μας και ειδικά οι χαμηλόμισθοι. Πήραμε τον κατώτατο μισθό από τα 650 ευρώ και τον πήγαμε στα 780 ευρώ.Σας είχα πει ότι θα διορθώσουμε τις μεγάλες αδυναμίες, το έγκλημα το οποίο έγινε εις βάρος των συνταξιούχων από το νόμο Κατρούγκαλου. Και για πρώτη φορά μετά από 12 χρόνια οι συνταξιούχοι είδαν αυξήσεις στις συντάξεις τους.Και η δέσμευσή μου να εξακολουθώ να στηρίζω όλους τους συνταξιούχους που είναι θύμα της προσωπικής διαφοράς ισχύει στο ακέραιο. Θα εξακολουθούμε να σας στηρίζουμε, έως ότου η προσωπική διαφορά σβήσει.
 
Σας είχα πει, επίσης, ότι θα προφυλάξω τα σύνορα της πατρίδας μας, γιατί η πατρίδα έχει σύνορα και στην ξηρά και στον αέρα και στη θάλασσα, και θα σταματήσει η χώρα μας να είναι κέντρο διερχομένων. Σήμερα, η πατρίδα μας είναι μια πατρίδα η οποία έχει σύνορα τα οποία φυλάσσει και οι μεταναστευτικές ροές έχουν μειωθεί κατά 90%.Σας είχα πει, τέλος, ότι θα περιφρουρήσουμε και θα υπερασπιστούμε την κυριαρχία και τα κυριαρχικά μας δικαιώματα. Επενδύουμε στις Ένοπλες Δυνάμεις μας. Η σημαία της Ελλάδος κυματίζει ψηλά, η γνώμη της Ελλάδος και η φωνή της ακούγεται, από τις Βρυξέλλες μέχρι το αμερικανικό Κογκρέσο.  Είμαστε, σήμερα, μια χώρα πιο ισχυρή, μια χώρα η οποία αναγνωρίζεται από όλους ως παράγοντας γεωπολιτικής σταθερότητας σε αυτή την αβέβαιη γειτονιά στην οποία ζούμε.

Μιας και μιλώ για τις γεωπολιτικές εξελίξεις, δεν μπορώ να μην κάνω μία αναφορά στο γεγονός ότι οι επόμενες εκλογές δεν θα αφορούν μόνο την οικονομία, τους μισθούς, τα εισοδήματα, την υγεία. Θα αφορούν και την εξωτερική πολιτική.Δεν θέλω να κάνω κανένα σχόλιο για τις τουρκικές εκλογές, γιατί θα αναμένουμε τα αποτελέσματα στο δεύτερο γύρο. Πρέπει να γνωρίζετε όμως ότι εμείς ήμασταν αυτοί που διαχειριστήκαμε μια επιθετική Τουρκία, εμείς επενδύσαμε στις Ένοπλες Δυνάμεις μας, εμείς χτίσαμε συμμαχίες, εμείς μπορέσαμε και κάναμε ευρωπαϊκά ζητήματα τα ζητήματα Ελλάδος - Τουρκίας. Και αυτή η πολιτική πρέπει να συνεχιστεί την επόμενη μέρα. Μακάρι τα πράγματα με την Τουρκία να πάνε καλύτερα, είμαι ο πρώτος που το θέλει. Αλλά πρέπει σε κάθε περίπτωση η πατρίδα να είναι έτοιμη για κάθε ενδεχόμενο. Και να γνωρίζετε ένα πράγμα: οπισθοχωρήσεις από ζητήματα που αφορούν την εθνική κυριαρχία και τα κυριαρχικά μας δικαιώματα δεν πρόκειται να γίνουν από αυτή την κυβέρνηση. Όχι από τη Νέα Δημοκρατία.Χάρηκα ιδιαίτερα μόλις πληροφορήθηκα ότι στη Χειμάρρα ο Φρέντι Μπελέρης κατάφερε και εξελέγη Δήμαρχος με μικρή διαφορά. Και εύχομαι και ελπίζω γρήγορα αυτή η περιπέτεια να τελειώσει, διότι θέλω να επαναλάβω και από εδώ: ο δρόμος της Αλβανίας προς την Ευρώπη περνά μέσα από το σεβασμό των δικαιωμάτων της Ελληνικής Εθνικής Μειονότητας.
 
Μείνανε, λοιπόν, φίλες και φίλοι, έξι μέρες μέχρι τις εκλογές. Και θέλω να αξιοποιήσουμε αυτές τις λίγες μέρες που έμειναν, να μιλήσουμε για το μέλλον, όχι για το παρελθόν. Να μην αναλωθούμε -και αυτή είναι και μια παρότρυνση και προς τα άξια στελέχη μας, έχουμε ένα εξαιρετικό ψηφοδέλτιο εδώ στον Νότιο Τομέα, εξαιρετικό ψηφοδέλτιο- η παρότρυνση και προς τα στελέχη μας, είναι να μην αναλωθούμε σε αχρείαστες αντεγκλήσεις με τους κομματικούς μας αντιπάλους.Αυτοί μιλούν μόνο για το παρελθόν. Αυτοί παρουσιάζουν την εικόνα μιας Ελλάδας μαύρης, η οποία πολύ απλά υπάρχει μόνο στο δικό τους φαντασιακό κόσμο. Δεν μπορούν να μιλήσουν για το μέλλον, γιατί δεν έχουν τίποτα να σας πουν για την Ελλάδα του μέλλοντος. Και ντρέπονται να μιλήσουν για το δικό τους παρελθόν, επειδή όλοι θυμούνται τα ψέματα τα οποία έλεγαν το 2015 και πώς εξαπάτησαν τον ελληνικό λαό.
 
Εμείς, όμως, θέλουμε να μιλήσουμε για το μέλλον, γιατί εμείς έχουμε σχέδιο για την Ελλάδα της επόμενης τετραετίας, για το πώς θα βελτιώσουμε τους μισθούς, το πώς θα πάμε τον κατώτατο μισθό στα 950 ευρώ και το μέσο μισθό στα 1.500 ευρώ. Πώς θα συνεχίσουμε μια πορεία που θα προσελκύουμε επενδύσεις, πώς θα δημιουργήσουμε παραπάνω θέσεις εργασίας, πώς θα μπορέσουμε πραγματικά να συγκλίνουμε με την Ευρώπη και να γίνουμε Ευρώπη παντού. Η παράταξη της Νέας Δημοκρατίας, η παράταξη του Κωνσταντίνου Καραμανλή, είναι το κόμμα που έβαλε την Ελλάδα στην Ευρώπη. Η δική μας παράταξη ήταν το κόμμα που το 2015, όταν κάποιοι πειραματίζονταν και έφτασαν τη χώρα στο χείλος του γκρεμού, η δική μας η παράταξη κράτησε την Ελλάδα στην Ευρώπη.
 
Η δική μας παράταξη θα είναι αυτή που θα κάνει την Ελλάδα Ευρώπη παντού, σε όλους τους τομείς, στην οικονομία, στην υγεία, που ξέρω πόσο πολύ σας ενδιαφέρει. Να ξέρετε ότι η επόμενη τετραετία θα είναι η τετραετία  της ριζικής αναμόρφωσης του Εθνικού Συστήματος Υγείας. Είναι προσωπικό μου στοίχημα να επενδύσουμε στα νοσοκομεία μας, να καλύψουμε τα κενά, να κάνουμε 10.000 προσλήψεις, νοσηλευτών πρωτίστως και γιατρών, την επόμενη τετραετία.
 
Θα αξιοποιήσουμε τους σημαντικούς πόρους του Ταμείου Ανάκαμψης για πολλές διαφορετικές δράσεις. Και μιας και ο Δήμαρχος θυμήθηκε εδώ -και καλά έκανε- ότι ποτέ η Τοπική Αυτοδιοίκηση δεν είχε περισσότερους πόρους από ό,τι είχε από αυτή την κυβέρνηση.Το λέω αυτό διότι αυτούς τους πόρους, για να μην ξεχνιόμαστε, κάποιος και κάποια κυβέρνηση τους εξασφάλισε. Το 2020, εν μέσω της πανδημίας, πήγα στις Βρυξέλλες, δεν διαπραγματεύτηκα 17 ώρες, διαπραγματεύτηκα πέντε μέρες και έφερα πίσω στην πατρίδα 31 δισεκατομμύρια ευρώ.
 
Και όταν αυτή η πλατεία ξαναγίνει, να σκέφτεστε ότι αυτά είναι χρήματα ευρωπαϊκά τα οποία κάποιος τα έφερε πίσω στη χώρα. Και όταν θα ξαναφτιάξουμε τα τμήματα επειγόντων περιστατικών στα νοσοκομεία μας πάλι θα γνωρίζετε, ότι αυτά είναι ευρωπαϊκά χρήματα.Όταν τα σχολεία μας μέσα σε ένα χρόνο, όλα τα σχολεία, όλες οι τάξεις από την Ε’ Δημοτικού και πάνω, θα έχουν διαδραστικούς πίνακες, να θυμάστε ότι αυτοί είναι πόροι του Ταμείου Ανάκαμψης.Όταν οι ανάπηροι συμπολίτες μας θα έχουν Προσωπικό Βοηθό για πρώτη φορά, 2.000 ανάπηροι συμπολίτες μας, να θυμάστε και αυτοί είναι ευρωπαϊκοί πόροι τους οποίους η δική μας η κυβέρνηση μπόρεσε και τους διεκδίκησε, για να τους βάλει τελικά να δουλέψουν προς όφελος όλων.
 
Και βέβαια, για να μην ξεχνάμε, αυτή είναι η κυβέρνηση, η οποία μπόρεσε και έβγαλε επιτέλους τις βαριοπούλες από τα πανεπιστήμια. Διότι εμείς είμαστε με τις βιβλιοθήκες και όχι με τις βαριοπούλες. Και όποτε χρειάστηκε η Αστυνομία να παρέμβει εδώ στου Ζωγράφου για να βγάλουμε από μέσα στοιχεία τα οποία δεν είχαν να κάνουν με τα πανεπιστήμια, δεν διστάσαμε να το κάνουμε.Θα είμαστε εμείς που θα εξασφαλίσουμε την επόμενη μέρα ότι τα πανεπιστήμιά μας θα είναι πραγματικές εστίες γνώσης, ότι τα παιδιά τα οποία δουλεύουν σκληρά σήμερα για να δώσουν πανελλαδικές εξετάσεις δεν θα εξαπατηθούν από κάποιους που τους λένε σήμερα «ελάτε, μωρέ, μπείτε αβέρτα στα πανεπιστήμια χωρίς να χρειαστεί καν να δώσετε εξετάσεις». Δεν τιμά αυτή η προσέγγιση όλα τα νέα παιδιά τα οποία δουλεύουν σκληρά σήμερα για να περάσουν στη σχολή την οποία θέλουν.Τα πανεπιστήμιά μας, τα δημόσια πανεπιστήμιά μας, θα αποκτήσουν τις υποδομές που χρειάζονται, θα ανοίξουν τα φτερά τους στον κόσμο, θα συνδεθούν επιτέλους με τον κόσμο της παραγωγής, θα προσφέρουν πτυχία με αντίκρισμα. Αυτό θέλουν τα νέα παιδιά κι αυτό θέλετε και εσείς οι οικογένειες, που έχουν επενδύσει στη δημόσια δωρεάν παιδεία, την οποία η δικιά μας κυβέρνηση απέδειξε ότι μπορεί να στηρίξει.
 
Βλέπετε, λοιπόν, φίλες και φίλοι, ότι δεν μιλάω καθόλου για τους αντιπάλους μας. Αποφεύγω κάθε προσωπικό χαρακτηρισμό, μιλώ μόνο για το μέλλον, για το μέλλον θέλω να μιλήσουμε όλοι αυτές τις τελευταίες έξι μέρες που μεσολαβούν από τώρα μέχρι τις εκλογές.Μη ξεχνάτε ότι αυτή η κάλπη έχει τεράστια κρισιμότητα. Έχει τεράστια κρισιμότητα, γιατί τίποτα από αυτά τα οποία πετύχαμε αυτήν την τετραετία δεν πρέπει να θεωρείται δεδομένο.Η προσπάθεια πρέπει να συνεχιστεί και πρέπει να εντατικοποιηθεί. Και μπορεί να συνεχιστεί μόνο με ισχυρή Νέα Δημοκρατία, τη μεγάλη νικήτρια το βράδυ της 21ης Μαΐου.
 
Ξέρω, θα μου πείτε «έχουμε κάλπη απλής αναλογικής και δεν ξέρουμε πώς θα σχηματιστεί η κυβέρνηση την επόμενη μέρα». Εγώ σας λέω ένα πράγμα: όσο πιο ισχυρή είναι η Νέα Δημοκρατία το βράδυ της 21ης Μαΐου, τόσο πιο σίγουρος θα είμαι ότι η επόμενη τετραετία θα είναι και πάλι η τετραετία της Νέας Δημοκρατίας, της αυτοδύναμης Νέας Δημοκρατίας, της αυτοδύναμης Ελλάδος.Δεν πρέπει, λοιπόν, σε καμία περίπτωση, να επιτρέψουμε στον τόπο να κυλήσει πίσω. Γι’ αυτό και όταν μιλάω για το απλό δίλημμα «μπροστά η πίσω» ακριβώς αυτό εννοώ.
 
Θα συνεχίσουμε στο δρόμο της μείωσης των φόρων και της αύξησης των μισθών ή θα ξαναγυρίσουμε σε ένα περιβάλλον υπερφορολόγησης της μεσαίας τάξης;Θα εξακολουθούμε να στηρίζουμε τους συνταξιούχους ή θα γυρίσουμε πίσω στον νόμο Κατρούγκαλου που τσάκισε τις συντάξεις; Θα εξακολουθούμε να φυλάμε τα σύνορα μας όπως το κάναμε τέσσερα χρόνια ή θα ξαναγυρίσουμε στη λογικής της ανοιχτής πόρτας, του «μπάτε σκύλοι αλέστε»;Θα εξακολουθούμε να επενδύουμε στις Ένοπλες Δυνάμεις μας και να τιμούμε τις συμμαχίες που έχουμε υπογράψει με στρατηγικούς μας εταίρους ή θα σφυρίζουμε αδιάφορα αναζητώντας τριτοκοσμικές συμμαχίες, που δεν μας βγήκαν σε καλό στο παρελθόν;Όλα αυτά, λοιπόν, εναπόκεινται πια σε εσάς να τα αποφασίσετε. Εγώ δεν έχω καμία αμφιβολία ότι εμείς θα είμαστε οι μεγάλοι νικητές των εκλογών.
 
Θέλω όμως να σας πω και κάτι ακόμα. Επειδή απευθύνομαι σε παλιούς αγωνιστές της Νέας Δημοκρατίας, πρώτα και πάνω απ’ όλα ένα μεγάλο ευχαριστώ σε όλους όσοι κράτησαν αυτήν την παράταξη όρθια και σε δύσκολες στιγμές και δεν μας εγκαταλείψατε ποτέ, γιατί περάσαμε και μεγάλες δυσκολίες.Αλλά θέλω να πω κι ένα μεγάλο ευχαριστώ σε αυτές και σε αυτούς οι οποίοι συμπορεύτηκαν μαζί μας για πρώτη φορά το 2019 σε ένα μεγάλο ρεύμα προοδευτικού εκσυγχρονισμού και υπεύθυνου πατριωτισμού. Θέλω να πω κι ένα μεγάλο ευχαριστώ σε αυτούς που θα μας ψηφίσουν για πρώτη φορά σε αυτές τις εκλογές. Ακριβώς επειδή είδαν, πείστηκαν και ξέρουν ότι εμείς τιμούμε το λόγο μας, δεν κοροϊδεύουμε τους πολίτες.Όποτε γίνονται σφάλματα με θάρρος σας κοιτάμε στα μάτια και τα αναγνωρίζουμε, αλλά έχουμε και σχέδιο και την εμπειρία πια, για να μπορέσουμε να αλλάξουμε αυτή τη χώρα και να την πάμε πραγματικά προς τα μπροστά.
 
Οπότε θέλω να σας ζητήσω κλείνοντας, καθώς έμειναν μόνο έξι μέρες, να μην επιτρέψουμε στον ενθουσιασμό μας, στο χαμόγελό μας, στην αισιοδοξία μας, που τη βλέπω σήμερα, να μετατραπεί σε εφησυχασμό. Να κάνουμε αυτή τη θετική ενέργεια ακόμα μεγαλύτερη δύναμη, για να πάμε να ψάξουμε, να βρούμε μέχρι και την τελευταία διεκδικήσιμη ψήφο, να πείσουμε και τους σκεπτόμενους συμπολίτες μας ότι πραγματικά αξίζουμε.Αξίζουμε να συνεχίσουμε αυτό το έργο, να τους ζητήσουμε αντικειμενικά να μας κρίνουν γι’ αυτά που κάναμε την τετραετία, να μας συγκρίνουν με αυτά τα οποία έγιναν την προηγούμενη τετραετία. Διότι, μην κοροϊδευόμαστε, το ζήτημα εδώ είναι πολύ απλό: θέλουμε κυβέρνηση Νέα Δημοκρατία και Πρωθυπουργό Μητσοτάκη ή κυβέρνηση ΣΥΡΙΖΑ και Πρωθυπουργό Τσίπρα; Τρίτη επιλογή δεν υπάρχει, αυτό είναι το δίλημμα.
 
Μην ξεχνάτε, φίλες και φίλοι -το λέω συνέχεια αλλά είναι αλήθεια-, την ημέρα των εκλογών, όταν θα ανοίξουν τα εκλογικά τμήματα, όλες οι κάλπες είναι άδειες. Όλες είναι άδειες. Στο τέλος της ημέρας, ειδικά εδώ στο Νότιο Τομέα, πρέπει να έχουν γεμίσει με πάρα πολλά ψηφοδέλτια της Νέας Δημοκρατίας και αυτή είναι δική σας δουλειά.Είμαι σίγουρος, Δήμαρχε και κ. Πρόεδρε εδώ της Νομαρχιακής μας, ότι όταν ξαναβρεθούμε εδώ στου Ζωγράφου -εξάλλου δεν ξεχνώ ποτέ ότι εγώ ξεκίνησα την πολιτική μου διαδρομή πριν από 20 χρόνια από την ενωμένη τότε Β΄ Αθηνών.Αν νομίζετε εσείς, κύριοι υποψήφιοι στο Νότιο Τομέα, ότι είναι δύσκολο αυτό που περνάτε, ελάτε να σας πω εγώ που έπρεπε να τρέχω σε όλη τη Β΄ Αθηνών. Αλλά ξέρω ότι εδώ έχω πολλούς παλιούς φίλους που με στήριξαν κι εμένα προσωπικά.Ένα μεγάλο ευχαριστώ και πάμε μαζί για τη μεγάλη νίκη. Να γιορτάσουμε μαζί τη νίκη της Νέας Δημοκρατίας, τη νίκη της Ελλάδος. Να είστε καλά, σας ευχαριστώ πολύ, καλή δύναμη, καλό αγώνα και με τη νίκη. Ευχαριστούμε πολύ.
 