Όλο το Αιγαίο είναι μπλε και όλη η Ελλάδα θα είναι γαλάζια το βράδυ της 21ης Μαΐου. Σας ευχαριστώ από καρδιάς, σας ευχαριστώ γι’ αυτή την εντυπωσιακή υποδοχή και ένα μεγάλο ευχαριστώ στην ΟΝΝΕΔ μας, στη ΔΑΠ μας, στους νεολαίους μας. Χαίρομαι πάντα όταν επισκέπτομαι τη Μυτιλήνη. Σήμερα, όμως, χαίρομαι διπλά διότι βλέπω ότι το όμορφο νησί σας έχει πια οριστικά και αμετάκλητα γυρίσει σελίδα. Αφήσαμε πίσω μας τις δύσκολες μέρες του προσφυγικού και η Λέσβος ατενίζει το μέλλον με αισιοδοξία. 

Θυμάμαι, φίλες και φίλοι, όταν είχα έρθει να επισκεφθώ το «κολαστήριο» της Μόριας, αναγκάστηκα τότε να εισέλθω μαζί με μία διμοιρία ΜΑΤ. Όταν είχατε παραπάνω από τριάντα χιλιάδες παράνομους μετανάστες, αιτούντες άσυλο, εδώ στο νησί σας κι όταν η εικόνα στην αγορά, στην οποία είχα περπατήσει, ήταν μια εικόνα απελπισίας. Έβλεπα τότε στα μάτια σας την απόγνωση και είχα δεσμευτεί, σας κοίταξα στα μάτια και σας είπα «το πρόβλημα αυτό θα αναλάβω να το λύσω». Και το έλυσα. Προστατεύσαμε τα σύνορά μας, διότι η Ελλάδα έχει σύνορα και στην ξηρά και στη θάλασσα. Και έχει υποχρέωση να τα φυλάει.Θα ήθελα, φίλες και φίλοι, να επιφυλάξετε το πιο δυνατό σας χειροκρότημα για τις γυναίκες και τους άνδρες του Λιμενικού μας Σώματος, που μέρα νύχτα επιτελούν τη δύσκολη αποστολή της φύλαξης των συνόρων, με απόλυτο σεβασμό στα ανθρώπινα δικαιώματα, έχοντας σώσει χιλιάδες ανθρώπους στη θάλασσα.
 
Στείλαμε, όμως, από την πρώτη μέρα ένα μήνυμα: ότι η Ελλάδα η οποία ήταν ένα κέντρο υποδοχής μεταναστών ανήκει πια στο παρελθόν. Παραπάνω από 600 χιλιάδες παράνομοι μετανάστες είχαν περάσει από το νησί σας στα τέσσερα χρόνια του ΣΥΡΙΖΑ. Επί δικών μας ημερών είναι λιγότερο από δέκα χιλιάδες.Το «κολαστήριο» της Μόριας δεν υπάρχει πια. Ο χώρος αποδόθηκε στον Δήμο, οι ιδιωτικές εκτάσεις αποδόθηκαν στους ιδιοκτήτες τους και προσβλέπω στην επόμενή μου επίσκεψη, ως Πρωθυπουργός της χώρας, να επιθεωρήσω τα σημαντικά έργα εκπαίδευσης, πολιτισμού και αναψυχής που θα γίνουν στο χώρο αυτό.
 
Αυτή, φίλες και φίλοι, είναι μόνο μία ένδειξη του πώς η Ελλάδα γύρισε σελίδα αυτά τα  τέσσερα χρόνια. Το πόσο σημαντική πρόοδο κάναμε, παρά τις μεγάλες δυσκολίες που κληθήκαμε να αντιμετωπίσουμε. Το πώς πραγματικά σήμερα έχουμε το δικαίωμα - και εδώ στο Βόρειο Αιγαίο, αλλά και συνολικά στην επικράτεια - να ατενίζουμε το μέλλον με μεγαλύτερη αισιοδοξία. Υλοποιήσαμε το προεκλογικό μας πρόγραμμα. Μειώσαμε φόρους, μειώσαμε εισφορές, δημιουργήσαμε θέσεις απασχόλησης, στηρίξαμε όλη την επικράτεια και ειδικά εδώ, το Βόρειο Αιγαίο, με σημαντικά αναπτυξιακά έργα, τα οποία θα έχουμε την ευκαιρία να παρουσιάσουμε στη συνέχεια. Αλλά στηρίξαμε και την κοινωνία, τις επιχειρήσεις και τους εργαζόμενους απέναντι σε όλες τις κρίσεις που μας έτυχαν. Ρωτήστε εδώ τους μαγαζάτορες στον πεζόδρομο, τι στήριξη πήραν από την πολιτεία στις δύσκολες ημέρες της πανδημίας. Δαπανήσαμε παραπάνω από 45 δισεκατομμύρια ευρώ για να κρατήσουμε επιχειρήσεις ανοιχτές, για να πληρώσουμε μισθούς, για να δώσουμε επιστρεπτέα και μη επιστρεπτέα προκαταβολή. Γι’ αυτό υπάρχει αυτή η εικόνα σήμερα, εδώ, στη Μυτιλήνη. Στηρίξαμε όλες και όλους εσάς απέναντι στην εισαγόμενη ακρίβεια με έκτακτες επιδοτήσεις στο ρεύμα. Στηρίξαμε τα νησιά μας, διεκδικώντας και πετυχαίνοντας τον χαμηλό ΦΠΑ για όλα τα νησιά τα οποία χτυπήθηκαν από το προσφυγικό πρόβλημα. Γι’ αυτό και σήμερα έχουμε κάθε λόγο να μπορούμε να ατενίζουμε το μέλλον με αισιοδοξία. Και καθώς μένουν μόνο εννέα μέρες από τώρα μέχρι τις εθνικές εκλογές της 21ης Μαΐου, το πραγματικό ζητούμενο είναι να μιλήσουμε για το μέλλον, όχι για το παρελθόν.
 
Εσείς ξέρετε καλύτερα από εμένα εάν τήρησα τις δεσμεύσεις που σας έδωσα, εάν σεβάστηκα το συμβόλαιο εμπιστοσύνης που σας ζήτησα να συνυπογράψουμε στις εκλογές του Ιουλίου του 2019. Και τις δεσμεύσεις μου τήρησα και -πρωτίστως- κράτησα τη χώρα ασφαλή απέναντι σε όλες τις κρίσεις, με τις οποίες βρέθηκε απέναντι και έπρεπε να διαχειριστεί. Δεν θωρακίσαμε μόνο τα σύνορά μας, ενισχύσαμε και την εθνική μας άμυνα, έτσι ώστε στέλνουμε πια ένα μήνυμα απέναντι σε όσους μπορεί να σκέφτονται να αμφισβητήσουν την κυριαρχία μας και τα κυριαρχικά μας δικαιώματα, να το σκεφτούν ξανά.
 
Αλλά επειδή θα έχουμε εκλογές και στην Τουρκία σε δύο μέρες από τώρα, θέλω να τονίσω ότι οι επόμενες εκλογές δεν αφορούν μόνο την οικονομία, δεν αφορούν μόνο την υγεία, το κοινωνικό κράτος, τον πρωτογενή τομέα. Αφορούν και τις εξωτερικές σχέσεις της χώρας. Σήμερα η Ελλάδα είναι πολύ πιο ισχυρή απ’ ό,τι ήταν το 2019. Οι Ένοπλες Δυνάμεις μας είναι θωρακισμένες και εσείς είμαι σίγουρος ότι αισθάνεστε πολύ μεγαλύτερη ασφάλεια όταν ξέρετε -μπορεί να μην τα βλέπετε, αλλά να είστε σίγουρες και σίγουροι ότι είναι κάπου από πάνω μας- όταν πετάνε τα Rafale πια πάνω από το Αιγαίο, όταν πετάνε τα αναβαθμισμένα F-16 πάνω από το Αιγαίο, όταν σύντομα στον στόλο μας θα προστεθούν τρεις νέες φρεγάτες. Έτσι ενισχύει ένα κράτος την εθνική αποτρεπτική του δυνατότητα. Και να ξέρετε ότι αυτό θα συνεχίσουμε να το κάνουμε και την επόμενη τετραετία  χωρίς καμία έκπτωση. Και χωρίς ταυτόχρονα να θέτουμε σε κίνδυνο τους δημοσιονομικούς στόχους της χώρας. Έχουμε αποδείξει ότι και τα οικονομικά μπορεί να είναι νοικοκυρεμένα και την εθνική άμυνα μπορούμε ταυτόχρονα να στηρίζουμε. Και αυτό θα συνεχίσουμε να κάνουμε. 
 
Όμως, φίλες και φίλοι, η επόμενη τετραετία θα είναι πρωτίστως η τετραετία εκείνη στην οποία θα πρέπει να συνεχίσουμε τη σημαντική δουλειά την οποία ξεκινήσαμε αυτά τα τέσσερα χρόνια. Στην οικονομία κάναμε σημαντικά βήματα. Τρέχουμε με ρυθμούς ανάπτυξης πολύ υψηλοτέρους από τον ευρωπαϊκό μέσο όρο και αυτό μας δίνει την δυνατότητα να έχουμε και εκείνα τα πλεονάσματα για να στηρίζουμε την κοινωνία απέναντι στην εισαγόμενη ακρίβεια. Ξέρω ότι η ακρίβεια είναι ακόμα ένα πρόβλημα το οποίο μας ταλανίζει όλους. Ξέρω, επίσης, πολύ καλά ότι το πρόβλημα της ακρίβειας δεν αντιμετωπίζεται μόνο με έκτακτα επιδόματα. To «Market Pass» είναι πολύ χρήσιμο ως μία προσωρινή ανακούφιση, όμως η μόνιμη αντιμετώπιση του προβλήματος της ακρίβειας δεν μπορεί να είναι άλλη από την αύξηση των μισθών για όλες και για όλους και τη στήριξη του διαθέσιμου εισοδήματος των νοικοκυριών. Εμείς είμαστε αυτοί που πήραμε τον κατώτατο μισθό από τα 650 ευρώ και τον πήγαμε στα 780 ευρώ. Εμείς είμαστε αυτοί που θα πάμε τον κατώτατο μισθό έως τα 950 ευρώ και το μέσο μισθό στα 1.500 ευρώ. Και θυμηθείτε: ο πληθωρισμός κάποια στιγμή θα πέσει. Ήδη βλέπετε ότι έχει αρχίσει και αποκλιμακώνεται. Όμως οι αυξήσεις στους μισθούς και οι μειώσεις φόρων είναι μόνιμες. Το εισόδημα των Ελλήνων θα στηρίζεται μόνιμα μέσα από μία αναπτυξιακή πολιτική την οποία μόνο εμείς, φίλες και φίλοι, ξέρουμε σήμερα να δρομολογήσουμε για την πατρίδα μας.
 
Όμως η επόμενη τετραετία δεν θα είναι μόνο η τετραετία της ανάπτυξης, θα είναι και η τετραετία της ισχυρής κοινωνικής Ελλάδας. Επιτρέψτε μου να κάνω μία ειδική μνεία στην πολύ μεγάλη σημασία την οποία αποδίδω στη στήριξη του Εθνικού Συστήματος Υγείας. Σήμερα είναι η Παγκόσμια Ημέρα των Νοσηλευτών. Θέλω να πω ένα πολύ μεγάλο ευχαριστώ σε όλες και σε όλους τους εργαζόμενους του Εθνικού Συστήματος Υγείας που αγωνίστηκαν μαζί για να αντιμετωπίσουμε μία πρωτοφανή πανδημία. Ξέρουμε, όμως, ότι το Εθνικό Σύστημα Υγείας χρειάζεται παραπάνω ενισχύσεις. Δέκα χιλιάδες προσλήψεις θα γίνουν την επόμενη τετραετία, οι τέσσερις χιλιάδες θα είναι νοσηλευτές. Έχει ήδη βγει η σχετική προκήρυξη, θα ακολουθήσουν και άλλες.Θέλω να είμαι απολύτως σίγουρος ότι όλες οι δομές υγείας στη χώρα μας, όχι μόνο στην ηπειρωτική Ελλάδα αλλά και στα νησιά μας, είναι κατάλληλα στελεχωμένες. Ότι δεν υπάρχουν καθυστερήσεις προκειμένου να γίνει ένα τακτικό χειρουργείο. Ότι τα εξωτερικά ιατρεία των νοσοκομείων μας θα μπορούν να υποδέχονται τους ασθενείς με συνθήκες ταχύτητας και αξιοπρέπειας. Ότι τα κέντρα υγείας μας, τα οποία είναι τόσο σημαντικά, θα ξανακατασκευαστούν και θα ενισχυθούν. Όλα αυτά αποτελούν προτεραιότητες, προσωπικές, για εμένα τη δεύτερη τετραετία. Να ξέρετε ότι επειδή εγώ τηρώ τις δεσμεύσεις μου, σε τέσσερα χρόνια από τώρα η Ελλάδα θα έχει ένα διαφορετικό και πολύ καλύτερο Εθνικό Σύστημα Υγείας από αυτό που έχει σήμερα.
 
Μια ξεχωριστή κουβέντα για την εκπαίδευση, για τα σχολεία μας, για τα πανεπιστήμιά μας. Γίνεται, ξέρετε, μια πολύ σημαντική δουλειά στα σχολεία, η οποία πρέπει να συνεχιστεί. Αν σκεφτείτε ότι σήμερα το νηπιαγωγείο ξεκινάει από τα τέσσερα, τα παιδιά μας μαθαίνουν Αγγλικά από τα τέσσερα, τα παιδιά στο Δημοτικό έχουν την δυνατότητα να κάνουν μαθήματα στην ελεύθερη ζώνη, που δεν έκαναν ποτέ στο παρελθόν. Τριάντα-έξι χιλιάδες, κρατήστε το νούμερο αυτό, διαδραστικοί ψηφιακοί πίνακες θα τοποθετηθούν σε όλα τα δημόσια σχολεία της χώρας, αλλάζοντας τελείως τον τρόπο με τον οποίο θα γίνει η εκπαίδευση των παιδιών μας. Για τα πανεπιστήμια μας θα πω μια κουβέντα μόνο. Στηρίζουμε τα περιφερειακά πανεπιστήμια. Θα εξακολουθούμε να τα στηρίζουμε. Θα τους δώσουμε την δυνατότητα να κάνουν βήματα προς τα εμπρός. Να ενισχύσουν τις υποδομές τους. Να μπορέσουν να συνδεθούν με την τοπική οικονομία, με την τοπική αγορά. Να προσφέρουν στα παιδιά μας πτυχία τα οποία να έχουν πραγματική αξία και δεξιότητες που αύριο θα σας είναι χρήσιμες, όταν θα βγουν στην αγορά εργασίας.
 
Και μια κουβέντα για την πράσινη και ψηφιακή Ελλάδα την οποία οραματίζομαι. Οι προκλήσεις είναι μπροστά μας, φίλες και φίλοι, όσον αφορά την Κλιματική αλλαγή. Είναι εδώ. Γνωρίζουμε ότι είναι μια πραγματικότητα την οποία πρέπει να αντιμετωπίσουμε. Γνωρίζουμε, όμως, επίσης ότι δεν θέλουμε ως χώρα να είμαστε εξαρτημένοι από κανέναν για τις εισαγωγές της ενέργειας. Πληρώσαμε το 2022 επτά δισεκατομμύρια ευρώ, μόνο για εισαγωγές φυσικού αερίου. Όσο ενισχύουμε την παραγωγή από τον ήλιο και από τον άνεμο, τόσο θα παράγουμε πιο φθηνή ενέργεια και θα μειώνουμε τις γεωπολιτικές μας εξαρτήσεις. Ταυτόχρονα, θέλω να στηρίζω όλα τα νοικοκυριά για να μπορούν να μειώνουν το ενεργειακό τους αποτύπωμα και να πληρώνουν, τελικά, χαμηλότερους λογαριασμούς ρεύματος. Το πρόγραμμα «Αλλάζω θερμοσίφωνα», ενδεικτικά αναφέρω, ξεκίνησε, άνοιξε με πολύ μεγάλη επιτυχία. Όλα τα προγράμματα του «Εξοικονομώ» θα συνεχιστούν. Αυτά είναι προγράμματα, τα οποία στηρίζουν το διαθέσιμο εισόδημα των νοικοκυριών, επειδή τελικά μειώνουν τους λογαριασμούς που όλοι σας θα πληρώνατε.
 
Και μια κουβέντα για την ψηφιακή Ελλάδα. To gov.gr ήταν μια επανάσταση για τον τρόπο με τον οποίον το κράτος επικοινωνεί με τους πολίτες.Θα συνεχιστεί η προσπάθεια αυτή, και μέχρι το 2027 όλο το κράτος θα είναι ψηφιακό. Τέρμα οι ταλαιπωρίες, τέρμα οι ουρές, τέρμα οι καθυστερήσεις. Αυτό φυσικά σημαίνει και επένδυση στο ανθρώπινο δυναμικό του Δημοσίου. Θα αυξήσουμε και τους μισθούς των δημοσίων υπαλλήλων. Πεντακόσια εκατομμύρια παραπάνω στο ενιαίο μισθολόγιο. Αλλά ταυτόχρονα θα έχουμε και απαιτήσεις. Αξιολόγηση παντού και για όλους. Δεν κάνω βήμα πίσω από αυτή μου τη δέσμευση. Όλοι αξιολογούνται και όλοι κρίνονται και όλοι, τελικά, πρέπει να επιβραβεύονται για τη δουλειά την οποία θα κάνουν. Αυτά, φίλες και φίλοι, είναι τα βασικά ζητούμενα τα οποία θα κληθούμε να αντιμετωπίσουμε από εδώ και στο εξής.
 
Νομίζω ότι αυτά ενδιαφέρουν και εσάς τελικά. Δεν ενδιαφέρεστε ούτε για την τοξικότητα την οποία θέλει να αναπαράγει η αντιπολίτευση, ούτε για ζητήματα τα οποία δεν έχουν να κάνουν με τα καθημερινά προβλήματα που αντιμετωπίζετε.Προσέξτε, το 2019 δεν σας έταξα θαύματα. Σας είπα ότι θα δουλέψω πάρα πολύ σκληρά για να βελτιώσω το διαθέσιμο εισόδημα, για να φέρω δουλειές, για να ανατάξω το κύρος της χώρας. Και όλα αυτά τα πετύχαμε. Αλλά η δύσκολη δουλειά είναι ακόμα μπροστά μας. Το έργο το οποίο έχουμε πετύχει είναι σημαντικό, αλλά είναι και εύθραυστο. Γι’ αυτό και οι εκλογές της επόμενης Κυριακής είναι τόσο κρίσιμες. Θα έλεγα ότι είναι ίσως οι πιο κρίσιμες εκλογές από τη μεταπολίτευση και μετά, και δεν το λέω τυχαία αυτό. Το λέω διότι από την άλλη πλευρά δεν υπάρχει καμία ουσιαστική εναλλακτική πρόταση διακυβέρνησης και οι πολιτικές τις οποίες εισηγούνται οι πολιτικοί μας αντίπαλοι είναι βέβαιο ότι θα οδηγήσουν τη χώρα πολύ πίσω.
 
Με απλά λόγια το δίλημμα είναι αν θα συνεχίσουμε να πηγαίνουμε μπροστά ή αν θα γυρίσουμε πίσω. Αν θα συνεχίσουμε να μειώνουμε τους φόρους και να αυξάνουμε τα εισοδήματα ή θα ξαναγυρίσουμε στις πολιτικές υπερφορολόγησης της μεσαίας τάξης. Αν θα συνεχίσουμε να αυξάνουμε τις συντάξεις των συνταξιούχων, όπως εμείς κάναμε, ή αν θα ξαναγυρίσουμε στις εποχές του νόμου Κατρούγκαλου, αυτού που σας τσάκισε τις συντάξεις. Νομίζουν κάποιοι ότι όλα αυτά θα τα ξεχάσουμε. Αν θα συνεχίσουμε σε μία πολιτική η οποία θα φυλάει τα σύνορά μας ή θα ξαναγυρίσουμε στις πολιτικές των ανοιχτών συνόρων. Αν θα συνεχίσουμε να επενδύουμε στις Ένοπλες Δυνάμεις μας ή θα κάνουμε άλλες γεωπολιτικές αναζητήσεις μακριά από τους παραδοσιακούς μας συμμάχους.
 
Όλα αυτά εξακολουθούν να είναι ζητούμενα. Γι’ αυτό και ένας τρόπος υπάρχει να είμαστε σίγουροι ότι η πορεία προόδου την οποία έχουμε χαράξει με πολύ κόπο και με πολύ προσπάθεια και περνώντας μέσα από σαράντα κύματα θα συνεχιστεί. Ένας τρόπος υπάρχει μόνο: να είναι η Νέα Δημοκρατία πανίσχυρη  στην κάλπη της 21ης Μαΐου, σε εννέα μέρες από τώρα. 
 
Για να μπορούμε και εμείς να εκπέμπουμε ένα μήνυμα ισχύος προς όλους τους γείτονές μας, ότι είμαστε μία χώρα ισχυρή, είμαστε μία χώρα με αυτοπεποίθηση. Επιτρέψτε μου εδώ να ανοίξω μία παρένθεση και να πω κάτι για ένα εξαιρετικά δυσάρεστο γεγονός το οποίο έγινε στη γειτονική μας Αλβανία, σήμερα το πρωί, όπου δυστυχώς συνελήφθη ο υποψήφιος Δήμαρχος Χειμάρρας και μέλος της Ελληνικής Εθνικής Μειονότητας, ο Φρέντι Μπελέρης. Θέλω, εδώ από τη Λέσβο, να στείλω ένα μήνυμα στη φίλη Αλβανία. Εκπτώσεις στο Κράτος Δικαίου και στην προστασία των δικαιωμάτων της Ελληνικής Εθνικής Μειονότητας η Ελλάδα δεν πρόκειται να δεχτεί. Αν η Αλβανία θέλει να πλησιάσει την Ευρωπαϊκή Ένωση, έχει υποχρέωση να εξασφαλίσει ελεύθερες και δίκαιες δημοτικές εκλογές και να απελευθερώσει άμεσα αυτούς τους οποίους φυλάκισε, για να μπορούν να συμμετέχουν στην εκλογική διαδικασία.
 
Επανέρχομαι, λοιπόν, φίλες και φίλοι, στα κρίσιμα διλήμματα της κάλπης η οποία θα ανοίξει σε εννέα μέρες από τώρα. Βλέπετε, όπου κι αν πηγαίνω -ήρθα σήμερα το πρωί από μία καταπληκτική συγκέντρωση την οποία κάναμε στο Βόλο, διέτρεξα χθες όλη τη Θεσσαλία- η Νέα Δημοκρατία έχει ένα ισχυρό θετικό ρεύμα. Συνενώνονται στην παράταξή μας παλιοί, παραδοσιακοί, αγωνιστές. Θέλω να ευχαριστήσω τον καθένα και την καθεμία ξεχωριστά, γιατί ξέρω ότι κρατήσατε όρθια την παράταξή μας και σε δύσκολες στιγμές. Όπως να ευχαριστήσω και τους παλιούς καλούς φίλους του Κωνσταντίνου Μητσοτάκη, είχε πολλούς φίλους εδώ στο νησί σας και σίγουρα κάποιοι είναι ανάμεσά μας. Θέλω, όμως, να καλωσορίσω στη μεγάλη μας πολιτική οικογένεια και νέους φίλους. Κάποιους οι οποίοι συντάχθηκαν μαζί μας το 2019, που μας εμπιστεύθηκαν, που δεν άνηκαν στη Νέα Δημοκρατία. Και κάποιους οι οποίοι σκέφτονται να σταθούν μαζί μας για πρώτη φορά σε αυτές τις εκλογές, επειδή βλέπουν, κρίνουν και συγκρίνουν και μπορούν να δουν το έργο της προηγούμενης κυβέρνησης, που κυβέρνησε τον τόπο από το 2015 έως το 2019 και μπορούν να το συγκρίνουν με το έργο της δικής μας κυβέρνησης, τι κάναμε εμείς τα τελευταία τέσσερα χρόνια.
 
Καθώς βλέπω εδώ πολλή νεολαία, θυμήθηκα κάτι το οποίο έλεγα στις εκλογές του 2019. Μιλούσα με κάποιους νέους τότε και τους έλεγα, «κοιτάξτε, καταλαβαίνω ότι μπορεί σε αυτές τις εκλογές να μη μας εμπιστευθείτε, αλλά θέλω να μας εμπιστευθείτε στις επόμενες εκλογές, γιατί θα έχετε αξιολογήσει το έργο που έχουμε κάνει». Βλέπετε, επιτέλους, ότι υπάρχουν και πολιτικοί οι οποίοι τηρούν το λόγο τους, οι οποίοι αυτά που λένε τα κάνουν και όταν κάνουν σφάλματα έχουν το θάρρος να σας κοιτάξουν στα μάτια και να αναγνωρίσουν την ευθύνη που τους αναλογεί, να μάθουν από τα λάθη τους και να προχωρήσουν μπροστά. Αυτό σημαίνει τελικά ευθύνη στην πολιτική.
 
Αυτοδύναμο νησί, αυτοδύναμο Βόρειο Αιγαίο, αυτοδύναμη Νέα Δημοκρατία, αυτοδύναμη Ελλάδα. Αυτό είναι το ζητούμενο εδώ. Αναλογιστείτε λοιπόν, δύο βουλευτές εδώ της Νέας Δημοκρατίας, αυτός είναι ο στόχος. Το τι θα κάνουν οι άλλοι, όπως βλέπετε δεν με ενδιαφέρει. Το τι θα κάνουμε εμείς μας ενδιαφέρει, το τι θα κάνουμε από τώρα μέχρι τις εκλογές, τι θα κάνουμε μετά τις εκλογές. Αλλά θέλω να σας θυμίσω και κάτι: παρά το γεγονός ότι έχουμε όλο το ρεύμα μαζί μας, οι τελευταίες μέρες μέχρι τις εκλογές είναι πάντα οι πιο κρίσιμες. Μην ξεχνάτε κάτι. Όταν θα ανοίξουν οι κάλπες το πρωί της 21ης Μαΐου θα είναι άδειες, δεν θα έχει πέσει ούτε ένα ψηφοδέλτιο μέσα. Όταν κλείσουν όμως οι κάλπες, πρέπει να είναι γεμάτες με ψηφοδέλτια της Νέας Δημοκρατίας. Είμαι σίγουρος ότι αυτό θα γίνει σε όλη την Ελλάδα, θα γίνει στο Βόρειο Αιγαίο, θα γίνει και εδώ στη Λέσβο.Εσείς θα εξασφαλίσετε ότι το Αιγαίο είναι μπλε, γιατί το μπλε δεν είναι μόνο το χρώμα της παράταξής μας. Είναι το χρώμα του Αιγαίου, είναι το χρώμα του ουρανού, είναι το χρώμα της ελληνικής σημαίας, η οποία υψώνεται ψηλά και υπερήφανα πάνω από το Αιγαίο και πάνω απ’ όλη την πατρίδα. Να είστε καλά, καλό αγώνα, πάμε για τη μεγάλη νίκη και με το καλό να επιστρέψω εδώ με αναβαθμισμένη και ισχυρή λαϊκή εντολή, να συνεχίσουμε το σπουδαίο έργο το οποίο έχουμε ξεκινήσει. 
 
Να είστε καλά, σας ευχαριστώ πάρα πολύ.