Νεοδημοκράτισσες και Νεοδημοκράτες της Αθήνας, Οννεδίτισσες και Οννεδίτες, Δαπίτισσες και Δαπίτες, σας ευχαριστώ γι’ αυτή την καταπληκτική υποδοχή.Συναντιόμαστε και πάλι στο ίδιο μέρος, τέσσερα χρόνια από το θρίαμβο του 2019 και λίγες ώρες πριν από τη νέα μεγάλη νίκη της Νέας Δημοκρατίας.Όλη η Ελλάδα είναι μπλε σήμερα, όλη η Αθήνα είναι μπλε και είμαστε όλοι μαζί ξανά εδώ, στην καρδιά της Αθήνας και όλης της Ελλάδας, έτοιμοι να δώσουμε δεύτερη εντολή στην προκοπή. Αυτή που σφραγίζει η εντυπωσιακή μας συγκέντρωση, πολύ μεγαλύτερη από αυτή που κάναμε το 2019.Σας ευχαριστώ για τον παλμό σας, την αισιοδοξία σας. Σας ευχαριστώ, κυρίως, για την πίστη σας στο σήμερα και στο αύριο της πατρίδας μας.
 
Πολλά μεσολάβησαν αυτά τα τέσσερα χρόνια. Όλοι μας ήρθαμε αντιμέτωποι με κρίσεις πρωτόγνωρες, αλλά και με στοιχήματα κρίσιμα, που τα κερδίσαμε και βγήκαμε πάλι νικητές.Η αγάπη σας μου δίνει δύναμη, σας ευχαριστώ από καρδιάς. Πριν από τέσσερα χρόνια, ενωμένοι και δυνατοί, βάλαμε τα θεμέλια μίας νέας χώρας.Με τη βοήθεια του ελληνικού λαού θα συνεχίσουμε το σημαντικό έργο το οποίο ξεκινήσαμε. Και μεθαύριο, ανήμερα Κωνσταντίνου και Ελένης, συνεχίζουμε την οικοδόμηση της νέας Ελλάδας. Ανανεώνουμε το ραντεβού μας με το μέλλον.
 
Χαίρομαι, καθώς ερχόμουν και διέσχιζα αυτό το τεράστιο πλήθος, έβλεπα γύρω μου παλιούς αγωνιστές αλλά και νέους φίλους της παράταξης.Ξέρω καλά την πρωτεύουσα, ως βουλευτής Β΄ Αθήνας 20 χρόνια τώρα. Μπορώ να σας βεβαιώσω, αυτό το γαλάζιο ποτάμι είναι πράγματι πρωτόγνωρο για την πόλη μας. Και αυτή η συγκλονιστική σας παρουσία δεν είναι απλά ασύγκριτα μεγαλύτερη, είναι και ασύγκριτα πιο δυναμική από την αντίστοιχη του 2019.Θυμάμαι, φίλες και φίλοι, πολύ καλά αυτή τη συγκέντρωση πριν από τέσσερα χρόνια, όταν στάθηκα στο ίδιο ακριβώς βήμα υπό τον ίσκιο της Ακρόπολης. Δεν σας είχα υποσχεθεί τότε θαύματα, αλλά πολλή δουλειά και συγκεκριμένες πράξεις.
 
Από την ίδια ακριβώς θέση, τότε, τόνιζα επί λέξει: «σημαντική για εμάς είναι η  φύλαξη των συνόρων μας και η αντιμετώπιση του μεταναστευτικού. Γιατί η Ελλάδα έχει σύνορα στη στεριά και στον αέρα και τα σύνορα αυτά πρέπει να φυλάσσονται».Και μπροστά σας εδώ, στον ίδιο χώρο, δεσμευόμουν και έλεγα επί λέξει: «θα μειώσουμε φόρους στα φυσικά πρόσωπα και στις επιχειρήσεις», γιατί είναι μέτρο που ωφελεί τους πολίτες και ταυτόχρονα έχει αναπτυξιακό χαρακτήρα.Τέσσερα χρόνια μετά, μπορούν όλοι να κρίνουν τη συνέπεια ανάμεσα στα λόγια και στα έργα μας. Τίμησα τα πρώτα και έκανα πράξη τα δεύτερα. Έμεινα πιστός στο καθήκον μου.Και με την ίδια δύναμη που υλοποιήσαμε όσα είπαμε χθες, έτσι και αύριο θα κάνουμε πράξη όσα σχεδιάζουμε σήμερα. Σας ζητώ και σήμερα να ανανεώσουμε τη συμφωνία αλήθειας που υπογράψαμε για πρώτη φορά το 2019.Δεν θα πάψω να προσπαθώ μέχρι η συμφωνία αυτή να γίνει το οριστικό συμβόλαιο της πατρίδας με ένα καλύτερο μέλλον για όλους. Το υπογράφω αυτό σήμερα μπροστά σας απόψε, που κλείνει ένας κύκλος αλλά ξεκινά μία νέα εποχή.Το βράδυ της Κυριακής, η Νέα Δημοκρατία θα είναι η πρώτη κυβέρνηση που ύστερα από χρόνια θα πετυχαίνει δεύτερη μεγάλη συνεχή εκλογική νίκη.

Έχοντας στο μεταξύ αντιμετωπίσει τα πάντα, από τις μεταναστευτικές εισβολές στον Έβρο μέχρι την πανδημία και από την ρωσική εισβολή στην Ουκρανία και τη διεθνή ακρίβεια μέχρι τις προκλήσεις της Τουρκίας.Ήταν προκλήσεις χωρίς προηγούμενο, προκλήσεις, όμως, που τις ξεπεράσαμε όλες και όλοι μαζί, ενώ ταυτόχρονα, θεμελιώναμε όσα υποσχεθήκαμε το 2019.Εμάς δεν μας ενδιαφέρει τι κάνουν οι αντίπαλοί μας, μας ενδιαφέρει μόνο ότι εμείς θα είμαστε οι νικητές το βράδυ της Κυριακής.
 
Αυτά που σας υποσχεθήκαμε, λοιπόν, τα κάναμε πράξη. Λιγότεροι φόροι και εισφορές, πιο πολλές επενδύσεις και νέες δουλειές, με παροχές που θα συμβαδίζουν πάντα με τις αντοχές της οικονομίας, ένα κράτος φιλικό και ψηφιακό στο εσωτερικό αλλά αξιόπιστο και περήφανο στο εξωτερικό, χωρίς τον βραχνά του μεταναστευτικού και με θωρακισμένη άμυνα.Γι’ αυτά σας είχα μιλήσει από αυτό το βήμα. Και πού βρισκόμαστε σήμερα; Να μπορούμε να λέμε: «τα είπαμε και τα κάναμε πράξη». Πληρώνουμε 50 λιγότερους φόρους, από τους ώμους σας έχουν αφαιρεθεί βάρη 7 δισεκατομμυρίων. Ο ΕΝΦΙΑ μειώθηκε, όχι κατά 30% που είχαμε πει, αλλά κατά 35%. Ο πρώτος συντελεστής έπεσε από το 22% στο 9%. Καταργήσαμε για όλους την εισφορά αλληλεγγύης και οι γονείς μεταβιβάζουν πλέον στα παιδιά τους δωρεάν την περιουσία τους.
 
Και όχι μόνο αυτό. Στη διάρκεια των διαδοχικών κρίσεων -και είμαι πολύ υπερήφανος γι’ αυτό διότι εμείς είμαστε η μεγάλη λαϊκή παράταξη με κοινωνικό αποτύπωμα-, στηρίξαμε την οικονομία, την κοινωνία και την εργασία.Τονώσαμε όμως και την ανάπτυξη, με επενδύσεις που μείωσαν την ανεργία και μέρος αυτού του πλούτου γύρισε στην κοινωνία με τη μορφή μόνιμων αυξήσεων. Με την τόνωση της επιχειρηματικότητας δημιουργήσαμε 300.000 νέες δουλειές, πρωτίστως για τα νέα παιδιά και γι’ αυτούς που θέλουν να γυρίσουν από το εξωτερικό στην πατρίδα τους.Ο κατώτατος μισθός πήγε από τα 650 στα 780 ευρώ. Οι συνταξιούχοι μας είδαν για πρώτη φορά μετά από 12 χρόνια αυξήσεις σχεδόν 8%. Και όσοι αδικούνται από την προσωπική διαφορά Κατρούγκαλου θα συνεχίσουν να ενισχύονται από την κυβέρνησή μας μέχρι αυτή η διαφορά να σβήσει οριστικά.
 
Μπορέσαμε έτσι και απελευθερωθήκαμε από την ευρωπαϊκή εποπτεία. Ξεπληρώσαμε δύο χρόνια πιο πριν τα δάνεια του ΔΝΤ, αναβαθμιστήκαμε 12 φορές. Και, ναι, είμαστε ένα βήμα από την επενδυτική βαθμίδα -εξαιρετικά σημαντική εξέλιξη, θα επιτρέπει σε όλους σας να δανείζεστε με χαμηλότερο κόστος χρήματος. Κάτι που με κυβέρνηση της Νέας Δημοκρατίας, το εγγυώμαι, θα γίνει πραγματικότητα μέσα στις πρώτες 100 μέρες.
 
Αλλά είμαι εξίσου υπερήφανος που στο ίδιο διάστημα ο τόπος - «σκορποχώρι» έπαψε να αποτελεί κέντρο διερχομένων μεταναστών. Οι παράνομες ροές σχεδόν μηδενίστηκαν. Το αίσχος της Μόριας είναι παρελθόν, ενώ τα εθνικά και ευρωπαϊκά σύνορα υπάρχουν όσο κι αν κάποιοι έκαναν πως δεν τα έβλεπαν.Και ο φράχτης στον Έβρο, τον οποίο κάποιοι πολέμησαν λυσσαλέα, επεκτείνεται και γίνεται πράξη με την δική μας κυβέρνηση. 
 
Βέβαια, εμείς γνωρίζουμε ότι δεν υπάρχει ευημερία χωρίς εθνική κυριαρχία. Αυτήν που προστατεύουν -και όταν δεν τα βλέπετε σας διαβεβαιώνω ότι είναι εκεί και πετάνε- 24 νέα μαχητικά Rafale, 84 αναβαθμισμένα F-16, και από το 2028 F-35. Τρεις νέες φρεγάτες, νέες κορβέτες, γιατί δίπλα στην αναγεννημένη αμυντική μας βιομηχανία υπάρχουν και τα αναγεννημένα ναυπηγεία μας.Ξαναδώσαμε ζωή στη ναυπηγοεπισκευαστική ζώνη. Σώσαμε ανθρώπους από την ανεργία. Βάλαμε μπρος ξανά τα ναυπηγεία. Ξέρετε γιατί; Γιατί -δεν το κρύβουμε- για εμάς η εθνική άμυνα είναι ο υπέρτατος αυτοσκοπός. Αδιαπραγμάτευτη προτεραιότητα για τη μεγάλη πατριωτική μας παράταξη.
 
Αλλά και στο μέτωπο της διπλωματίας δεν μείναμε στάσιμοι. Για πρώτη φορά η χώρα επέκτεινε τα χωρικά της ύδατα στο Ιόνιο, στα 12 ναυτικά μίλια. Καθορίσαμε θαλάσσιες ζώνες με την Ιταλία και την Αίγυπτο. Αποδείξαμε ότι μπορούμε να λύνουμε τέτοια ζητήματα με γνώμονα το Διεθνές Δίκαιο.  Υπογράψαμε -κι ας τις πολεμούσαν κάποιοι- στρατηγικές συμφωνίες με την Γαλλία και τις Ηνωμένες Πολιτείες. Είμαστε, πια, διεθνής ενεργειακός κόμβος. Και ναι, είμαι υπερήφανος που η φωνή της Ελλάδος μας ακούγεται πια δυνατά από τις Βρυξέλλες μέχρι το αμερικανικό Κογκρέσο.Μπορούμε, λοιπόν, να το πούμε χωρίς δόση αλαζονείας: αυτά που είπαμε τα κάναμε πράξη. Ό,τι κάνουμε το κάνουμε πρωτίστως για τη νέα γενιά, για τα παιδιά μας. Για να μπορούν να έχουν το δικαίωμα να διεκδικούν ότι θα ζήσουν σε μια καλύτερη πατρίδα από αυτή των γονιών τους. 
 
Φίλες και φίλοι, έγιναν πολλά. Εγώ, όμως, πρώτος ξέρω ότι πρέπει να γίνουν πολλά περισσότερα. Δεν ήρθαν πάντα τα πράγματα όπως τα θέλαμε. Εντοπίσαμε και αδυναμίες, υποκύψαμε και σε λάθη. Είναι φαινόμενα που μας οδηγούν να ενώσουμε τις χθεσινές αρνητικές εμπειρίες με τις αυριανές δικές σας θετικές προσδοκίες.Η οικονομία, για παράδειγμα, πήγε αντικειμενικά πολύ καλά. Το μέσο εισόδημα στηρίχθηκε, οι ευάλωτοι στηρίχθηκαν, όμως ξέρω, πρώτος εγώ, ότι οι μισθοί στη χώρα μας είναι ακόμα χαμηλοί και «ροκανίζονται» από την εισαγόμενη ακρίβεια.Το Εθνικό Σύστημα Υγείας, ναι, άντεξε στην πανδημία, έχουμε διπλάσιες ΜΕΘ, έχουμε προσλάβει 18.000 γιατρούς και νοσηλευτές. Αλλά έχουμε ακόμα ελλείψεις και ράντζα, έχουμε και καθυστερήσεις σε εγχειρήσεις.Το ίδιο και το κράτος. Το gov.gr αποτελεί μία πραγματική επανάσταση, κατήργησε τις ουρές της γραφειοκρατίας. Και, ναι, ο ΕΦΚΑ βγάζει πια τις συντάξεις στην ώρα τους, σε δύο μήνες και όχι σε δύο χρόνια, όπως χρειάζονταν κάποια εποχή. Αλλά οι πρόσφατες τραγωδίες μάς έδειξαν ότι πολλά πρέπει να αλλάξουν ακόμα.Το ίδιο και στην παιδεία. Εμείς είμαστε αυτοί που μετά από 12 χρόνια κάναμε 25.000 μόνιμους διορισμούς εκπαιδευτικών. Διπλασιάσαμε τα Πρότυπα και τα Πειραματικά σχολεία, σε λίγο σε 36.000 τάξεις δημοσίων σχολείων θα υπάρχουν διαδραστικοί πίνακες.
 
Αλλά το έργο αυτό πρέπει να συνεχιστεί και τα βήματα να γίνουν άλματα, ενώ νέες ταχύτητες απαιτούν και τα μεγάλα έργα.Πράγματι, σήμερα διασχίζουν την επικράτεια νέοι οδικοί άξονες, γίνονται εκατοντάδες παρεμβάσεις για τους αγρότες μας, τεράστιας σημασίας για την άρδευση.Χθες μάλιστα είχα την ευκαιρία να θαυμάσω και το Μετρό της Θεσσαλονίκης, που γίνεται πραγματικότητα, μαζί με τα αρχαία της πόλης. Έργο χειροπιαστό και όχι ζωγραφισμένο σε μουσαμάδες. Αλλά το μέλλον δεν μπορεί να περιμένει και, στο λεκανοπέδιο ειδικά, προτεραιότητά μας είναι η κατασκευή της Γραμμής 4 του Μετρό, της επέκτασής της Γραμμής 2 προς το Ίλιον, η τεράστιας σημασίας αναβάθμιση του Προαστιακού στη Δυτική Αττική, το παραλιακό μέτωπο.Και βέβαια, η διπλή ανάπλαση του Βοτανικού. Σήμερα υπεγράφη η σύμβαση κατασκευής του νέου γηπέδου του Παναθηναϊκού, που θα είναι έτοιμο το καλοκαίρι του 2026. Για εμάς τους Ολυμπιακούς, να πούμε συγχαρητήρια και για την πρόκριση στον τελικό του Final Four.Και βέβαια, μέχρι το 2027, 2.000 νέα λεωφορεία, τα πιο πολλά ηλεκτρικά, θα έχουν μπει στους δρόμους της πρωτεύουσας.
 
Όπως βλέπετε, φίλες και φίλοι, ξέρουμε καλά τι πετύχαμε, ξέρουμε πού σκοντάψαμε, αλλά ξέρουμε τι έχουμε να κάνουμε ανά τομέα πολιτικής και ανά Περιφέρεια της χώρας.Όλα αυτά συμπυκνώνονται στο πρόγραμμά μας. Ένα πρόγραμμα διακυβέρνησης το οποίο είναι κοστολογημένο σε πέντε κεφάλαια, το έχετε δει, το έχετε μελετήσει πια, για μία Ελλάδα παραγωγική, κοινωνική, δίκαιη, ψηφιακή, ισχυρήΣήμερα είναι μέρα γιορτής, δεν θα σας κουράσω μιλώντας αναλυτικά γι’ αυτό. Θα σας ζητήσω, όμως, να κρατήσετε τέσσερις μεγάλους στόχους που θέτουμε για τα επόμενα τέσσερα χρόνια: καλύτεροι μισθοί για όλες και για όλους. Αξιοπρεπής υγεία, ένα νέο Εθνικό Σύστημα Υγείας. Αποτελεσματικό κράτος με αξιολόγηση παντού. Και βέβαια, περήφανη και ισχυρή πατρίδα.
 
Τους περιγράφω με λίγα λόγια. Θα πάει ο κατώτατος μισθός μέσα σε μία τετραετία στα 950 ευρώ και ο μέσος μισθός στα 1.500 ευρώ. Το μισθολόγιο των δημοσίων υπαλλήλων θα αυξηθεί από 1/1/24. Πρόσθετο αφορολόγητο 1.000 ευρώ σε οικογένειες με παιδιά. Μείωση των τεκμηρίων κατά 30%. Μείωση των εργοδοτικών εισφορών και βαθμιαία κατάργηση του τελευταίου μνημονιακού φόρου, του τέλους επιτηδεύματος. 
 
Για τη σύγχρονη υγεία έχω μιλήσει πολλές φορές, συγκρατήστε τα 80 νοσοκομεία και τα 156 κέντρα υγείας που αναβαθμίζονται με χρήματα του Ταμείου Ανάκαμψης ώστε η αναμονή να μειωθεί σημαντικά. Και βέβαια, 10.000 διορισμοί υγειονομικών, νοσηλευτών πρωτίστως αλλά και γιατρών.Και, για πρώτη φορά, πρόγραμμα προληπτικών εξετάσεων που επεκτείνεται σε όλους τους πολίτες για όλα τα βασικά νοσήματα. Ιδίως για τις γυναίκες που μας ακούν, ξέρουν πόσο σημαντικό είναι το πρόγραμμα πρόληψης του καρκίνου του μαστού. Πολιτικές που πραγματικά σώζουν ζωές.
 
Τρίτος στόχος, το κράτος κοντά στους ευάλωτους. Αύξηση του εγγυημένου εισοδήματος, μία πολιτική για την οποία είμαι πολύ υπερήφανος.  Δύο χιλιάδες συμπολίτες μας με βαριά αναπηρία αποκτούν, επιτέλους, Προσωπικό Βοηθό.
 
Και, όπως είπα, στο Δημόσιο δύο λέξεις: αξιολόγηση παντού και για όλους, ώστε οι επιδόσεις να επιβραβεύονται και οι αδυναμίες να θεραπεύονται, σε μία διοίκηση 100% ψηφιακή και 100% επαγγελματική.
 
Τέταρτος, μόνιμος, αδιαπραγμάτευτος στόχος: ισχυρή Ελλάδα. Ο φράχτης στον Έβρο σε δύο χρόνια θα έχει τελειώσει. Τα σημαντικά εξοπλιστικά προγράμματα συνεχίζονται, όπως και οι έρευνες για το φυσικό μας πλούτο, νοτιοδυτικά της Κρήτης, που ξεκίνησαν για πρώτη φορά μετά από δέκα χρόνια.Μαζί με τις μεγάλες επενδύσεις που γίνονται στην ενέργεια, στην υποδοχή φυσικού αερίου αλλά και στις Ανανεώσιμες Πηγές Ενέργειας, όπου η χώρα μας γίνεται ευρωπαϊκή πρωταθλήτρια.
 
Είναι σημαντικό, ξέρετε, να μιλάμε γι’ αυτή την ατζέντα. Οι πολίτες δεν θα ψηφίσουν μόνο για την οικονομία, για την υγεία, θα ψηφίσουν και για το ποιος θα κρατάει σταθερό το τιμόνι της χώρας στα θέματα εξωτερικής πολιτικής και άμυνας. Και ήρθε η ώρα να ξεχωρίσουν, επιτέλους, οι δήθεν πατριώτες των κούφιων συνθημάτων από τους καθημερινούς πατριώτες της πράξης.Αθηναίες και Αθηναίοι, προσπάθησα να είμαι σύντομος, δεν αναφέρθηκα στην ψηφιακή κάρτα εργασίας που προστατεύει τα νέα παιδιά από τις αδήλωτες υπερωρίες, δεν αναφέρθηκα αναλυτικά στο πρόγραμμα «Σπίτι Μου», δεν αναφέρθηκα αναλυτικά στα πολύ σημαντικά μέτρα για να αντιμετωπίσουμε τη μάστιγα της υπογεννητικότητας και να στηρίξουμε την ελληνική οικογένεια, ειδικά τις εργαζόμενες μητέρες.
 
Γιατί θέλω σήμερα, στην τελευταία μας προεκλογική συνάντηση, να μιλήσω λίγο περισσότερο για την κρίσιμη μάχη που έχουμε μπροστά μας.Αντιμέτωποι με την διαρκή αβεβαιότητα, αντιμέτωποι με τους πιο αδίστακτους αντιπάλους, που διαφωνούν μεταξύ τους αλλά μαζί ποντάρουν στη «νάρκη» της απλής αναλογικής. Μία παγίδα ακυβερνησίας που θα πρέπει να ακυρωθεί με την ψήφο μας πριν γίνει εθνική αδυναμία και συλλογική παραλυσία.Βλέπω τον κ. Τσίπρα να υψώνει το δάχτυλο, ενώ απέτυχε και ως κυβέρνηση και ως αντιπολίτευση, πρώτα φορτώνοντας στον τόπο ένα αχρείαστο τρίτο μνημόνιο. Κύριε Πρόεδρε, κ. Αντώνη Σαμαρά, εμείς ξέραμε πόσο κοντά είχαμε φέρει τη χώρα στο να ολοκληρώσουμε την αξιολόγηση. Δεν χρειαζόταν το τρίτο μνημόνιο. Αχρείαστο ήταν, αποτέλεσμα της τραγικής διαπραγμάτευσης που έγινε το πρώτο εξάμηνο του 2015.Και βέβαια, μετά ως αντιπολίτευση όταν είπε «όχι» στους εξοπλισμούς, «όχι» στον φράχτη, «όχι» στις αυξήσεις, «όχι» στα δικαιώματα των συμπολιτών μας με αναπηρία. Είπε «όχι» ακόμα και στον αποκλεισμό του μαχαιροβγάλτη της Χρυσής Αυγής. Τώρα ξέρουμε γιατί το έκανε: γιατί είναι ο μόνος πολιτικός αρχηγός που ανερυθρίαστα «κλείνει το μάτι» στις ψήφους της Χρυσής Αυγής.
 
Το λεφτόδεντρο βέβαια καλά κρατεί, 83 δισεκατομμύρια στοιχίζουν οι παροχές του. Έχει το θράσος να ζητά «Δικαιοσύνη παντού». Ποιος; Αυτός που έστησε τη σκευωρία της Novartis και έχει δίπλα του τον καταδικασμένο 13-0 στο Ειδικό Δικαστήριο, κ. Παππά. Δεν χρειάζεται καμία αποδοκιμασία, στείλτε το μήνυμα στις εκλογές της Κυριακής με τη θετική σας ψήφο.Αλλά αναζητεί απεγνωσμένα ένα δρόμο, ένα μονοπάτι προς την εξουσία, στην αρχή φλερτάροντας με τον κ. Βαρουφάκη και τις «Δήμητρές» του, σε μία κυβέρνηση «προοδευτικών» δυνάμεων που υπάρχει μόνο στη φαντασία του.
 
Ύστερα τον είδαμε - ως αρχηγό των χαμένων - να ζητά «κυβέρνηση των ηττημένων». Αργότερα πρότεινε «κυβέρνηση ανοχής». Και τώρα προτείνει, ψελλίζει κάτι για «κυβέρνηση ειδικού σκοπού». Δηλαδή, προσέξτε, μία «κυβέρνηση ολικής καταστροφής».Με άλλα λόγια, ένας ατελείωτος αχταρμάς από επινοήσεις που παίζουν στα ζάρια το αύριο του τόπου. Κλείστε τους το δρόμο στην αστάθεια, στην αβεβαιότητα, στην παρακμή, στην οπισθοδρόμηση, με την ψήφο σας την Κυριακή που έρχεται.Και βέβαια, καθώς φτάνουμε προς τις κάλπες, δεν χρειάστηκε πολύ για να αποκαλυφθούν πλήρως, με τον κ. Κατρούγκαλο να ομολογεί προχθές το σχέδιο του: επιστροφή στο δικό του ασφαλιστικό -ακούστε το καλά οι ελεύθεροι επαγγελματίες- με πρώτο μέτρο τον τριπλασιασμό των εισφορών στα εισοδήματα των ελεύθερων επαγγελματιών. Και χθες να αποσύρεται από τον ΣΥΡΙΖΑ. Όχι να διαγράφεται, βέβαια. Όπως έγινε και με τον κ. Πολάκη.Γιατί η αλήθεια είναι ότι ο κ. Κατρούγκαλος βεβαίωσε πέντε φορές ότι η κρυφή ατζέντα του ΣΥΡΙΖΑ προβλέπει νέα φοροκαταιγίδα. Εξήγησε, μάλιστα, ότι έχουν βρει και τρόπους για να υπερβούν την απόφαση του Συμβουλίου της Επικρατείας. Άλλωστε, μην ξεχνάτε ότι όταν εμείς αλλάξαμε τον τρόπο φορολόγησης των ελεύθερων επαγγελματιών ο κ. Τσίπρας καταψήφισε την σχετική διάταξη.Γιατί; Γιατί απλούστατα, αυτά που μαρτύρησε ο κ. Κατρούγκαλος είναι η πραγματική τους ατζέντα. Κλείστε τους τον δρόμο με την ψήφο σας την Κυριακή.Άθελά του ο κ. Κατρούγκαλος αποκάλυψε ότι ο ΣΥΡΙΖΑ παραμένει αμείλικτος διώκτης της μεσαίας τάξης. Με έναν αδιόρθωτο αρχηγό που κάθε του λόγος είναι και ένα ψέμα και κάθε του πράξη μια καταστροφή, μια απειλή, που από την δική του ήττα προτιμά το χάος.

Το «Ζήτω η Νέα Δημοκρατία» ακούγεται σήμερα από εδώ, από το Θησείο, σε όλη την Ελλάδα. Αλλά υπάρχει ένας ακόμα συνυπεύθυνος σε αυτό το χάος…Η ΔΑΠ ήταν αυτή που πάντα έδινε τους αγώνες για ανοιχτά πανεπιστήμια, της γνώσης και όχι της βίας. Για να τελειώνουμε με τις μολότοφ, τους κουκουλοφόρους και να επιστρέψει το δημόσιο πανεπιστήμιο σε αυτούς που πραγματικά ανήκει: στους φοιτητές, στους καθηγητές.Επανέρχομαι στον έτερο πρωταγωνιστή των ημερών, συνυπεύθυνο του χάους που οραματίζεται ο κ. Τσίπρας: τον κ. Ανδρουλάκη.Τι θα πει να μην είναι Πρωθυπουργός αυτός που ψηφίζουν οι πολίτες; Ας έρθει να μας το πει εδώ. Ας ακούσει τη φωνή του ελληνικού λαού. Οι πολίτες δεν ψηφίζουν μόνο για κόμμα, ψηφίζουν και για Πρωθυπουργό.Και λυπάμαι, αλλά οι φίλοι του ΠΑΣΟΚ -τους σέβομαι, τους τιμώ, μαζί αντισταθήκαμε στο λαϊκισμό- δεν κρατούν, συνεπώς, ίσες αποστάσεις από την καταστροφή και από την προοπτική. Πρέπει να είναι δίπλα μας σε αυτή την κοινή προκοπή.Κακά τα ψέματα, το έχω ξαναπεί, οι ψηφοφόροι του ΠΑΣΟΚ, αλλά και άλλων κομμάτων, σίγουρα νιώθουν ότι ζουν καλύτερα τώρα από το 2019. Μπορεί να μην μας ψηφίζουν, εμείς θα θεωρούμε το ποτήρι μισογεμάτο, αυτοί το βλέπουν μισοάδειο, αλλά δεν το βλέπουν άδειο και θρυμματισμένο, όπως λέει ο ΣΥΡΙΖΑ.Δεν θα ρισκάρουν, λοιπόν, και αυτοί όσα κατέκτησαν. Και σίγουρα δεν πρόκειται να γίνουν δεκανίκι εκείνου που μέχρι χθες ήταν αντίπαλός τους.
 
Φίλες και φίλοι, η χώρα έχει σήμερα όσο ποτέ ανάγκη από σιγουριά και προοπτική και αυτός είναι ο λόγος που φουντώνει μέρα με τη μέρα και διευρύνεται το ενωτικό ρεύμα που έφερε μπροστά την Ελλάδα πριν από τέσσερα χρόνια. Είναι όλοι οι ελεύθεροι πολίτες, μακριά από κομματικές παρωπίδες.Ζητούν τι; Σταθερότητα και ένα πιο αισιόδοξο μέλλον. Γι’ αυτό και συστρατεύονται στο πλατύ προοδευτικό μέτωπο που εκφράζει σήμερα η Νέα Δημοκρατία μας, η μεγάλη μας παράταξη, που απέδειξε ότι μπορεί να ανανεώνεται ώστε να απλώνεται, που απέδειξε ότι μπορεί να προχωρά σε κοινό βηματισμό με όσους λένε «όχι» στον τυχοδιωκτισμό και «ναι» στον υπεύθυνο πατριωτισμό και στον δημιουργικό εκσυγχρονισμό. Και δίπλα σε φίλους που με τα λάθη μας μπορεί να τους στενοχωρήσαμε, όμως ποτέ δεν τους προδώσαμε, γιατί ήμασταν συνεπείς σε αυτά που είπαμε ότι θα κάνουμε.
 
Και ίσως το πιο σημαντικό: σε λίγο έχει δεύτερες εκλογές και η Τουρκία. Το αποτέλεσμα της δικής μας κάλπης θα ταξιδέψει και στην απέναντι όχθη του Αιγαίου. Σκεφτείτε το μάλιστα διπλά, σήμερα 19 Μαΐου, ημέρα μνήμης της γενοκτονίας των Ποντίων αδερφών μας.Και ας συμφωνήσουμε εδώ ότι πρέπει, πριν απ’ όλα, το μήνυμα της κάλπης να είναι ένα μήνυμα σταθερής και ισχυρής ηγεσίας, σήμα ότι η πατρίδα θα έχει έμπειρο και δυνατό χέρι στο τιμόνι της.Φίλες και φίλοι, καθώς φτάνουμε πια στο τέλος αυτής της πολύ όμορφης προεκλογικής περιόδου τελικά, ξέρετε, αυτό είναι το δίλημμα που έχετε μπροστά σας: ποιον θέλετε για Πρωθυπουργό της χώρας. Σε αυτό θα απαντήσουν οι πολίτες.Αλλά θα απαντήσουμε και σε κάτι ακόμα: αν θέλουμε σταθερότητα ή διαρκή αβεβαιότητα. Αν θέλουμε ελαφρύνσεις και αυξήσεις ή φοροεπιδρομές και περικοπές, επιστροφή στην εποχή Κατρούγκαλου.Αν κρατάμε την πατρίδα ασφαλή ή την κάνουμε αδύναμη σε κάθε απειλή. Με άλλα λόγια, θέλουμε τελικά να συνεχίσει, ναι ή όχι, η Νέα Δημοκρατία το έργο της;
 
Προσωπικά έχω κάνει τον απολογισμό αυτών των τεσσάρων ετών. Είδα τις επιτυχίες μας, είδα τις αδυναμίες μας. Στο καθρέφτη τους ζύγισα τον εαυτό μου και τις ευθύνες μου.Μπορώ να σας κοιτάξω, λοιπόν, στα μάτια και ειλικρινά να σας πω ότι αν υπάρχουν δύο ρήματα που με εκφράζουν αυτά είναι το «νιώθω» και το «προσπαθώ». Όπως είχα καθήκον, έδωσα και την ψυχή μου στην ευθύνη που μου αναθέσατε να ηγηθώ της χώρας. Και αυτό θα συνεχίσω να κάνω. Η επιλογή πια είναι αν θα πάμε μπροστά ή αν θα γυρίσουμε πίσω. Και περνάει αυτή η ευθύνη η μεγάλη σε εσάς. 
 
Την Κυριακή ζυγίζουμε, αποφασίζουμε και ψηφίζουμε. Και η ευθύνη πέφτει βαριά στους ώμους κάθε πολίτη. Η ψήφος είναι επιλογή, δεν είναι υπεκφυγή. Δεν αφήνει περιθώρια για επιπολαιότητα, ούτε για πειράματα.Άλλωστε, εδώ, κάτω από τον Ιερό Βράχο, ισχύουν πάντα τα λόγια του Περικλή: «όταν ευημερεί η πόλη, ωφελεί τον κάθε πολίτη περισσότερο από όσο όταν ο καθένας ευημερεί ατομικά. Ενώ όταν η πόλη έχει πάρει την κατιούσα, αυτός που ευδοκιμεί ιδιωτικά, εάν καταστραφεί η πατρίδα, θα έχει την ίδια μοίρα».Γι’ αυτό πρέπει να πορευτούμε ενωμένοι σε αυτό τον διαρκή αγώνα για ευημερία. Είμαστε μαζί στους κινδύνους. Όπως είμαστε μαζί και απέναντι στο μέλλον της ελπίδας, της αισιοδοξίας, που μπορούμε να χτίσουμε μια νέα Ελλάδα καλύτερη, για καλύτερη ζωή για όλες τις Ελληνίδες, για όλους τους Έλληνες. Τη χώρα που θέλουμε και που αξίζει στον καθένα και στην κάθε μία από εμάς. Και αυτό είναι το μήνυμα που σας ζητώ να μεταφέρετε εσείς, η ψυχή της παράταξης, σε κάθε συνοικία, σε κάθε σπίτι, μέχρι την τελευταία στιγμή.Μην ξεχνάτε ότι την Κυριακή το πρωί όλες οι κάλπες θα είναι άδειες. Μέχρι το βράδυ πρέπει να έχουν γεμίσει με εκατομμύρια ψηφοδέλτια της Νέας Δημοκρατίας. Το γαλάζιο θα αγκαλιάσει όλη τη χώρα, από τους Οθωνούς μέχρι το Καστελόριζο, από τον Έβρο μέχρι την Γαύδο.Εμπρός λοιπόν, κρατήστε ψηλά τις σημαίες, το βλέμμα και τις καρδιές μας. Ξεκινάμε από την Ακρόπολη.  Το σύμβολο της Αθήνας. Για μία αυτοδύναμη Ελλάδα και την αυτοδύναμη Νέα Δημοκρατία.Στις 21 Μαΐου ψηφίζουμε, στις 22 συνεχίζουμε. Προχωράμε σταθερά, τολμηρά και μόνο μπροστά. Πάμε μαζί για τη μεγάλη νίκη.Σας ευχαριστώ από καρδιάς γι’ αυτή την καταπληκτική συγκέντρωση, για την αγάπη σας. Πάμε μαζί να νικήσουμε. Πάμε μαζί να σηκώσουμε την Ελλάδα ψηλά. Να είστε καλά. Σας ευχαριστώ. Και με τη νίκη.