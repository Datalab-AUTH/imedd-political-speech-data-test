Ευχαριστώ για την πολύ θερμή υποδοχή στη Νίκαια, στη Β΄ Πειραιά. Από δω στέλνουμε το μήνυμα της μεγάλης νίκης στις εκλογές της 21ης Μαΐου. Το μήνυμα ότι η χώρα πρέπει να συνεχίσει να πορεύεται με σταθερότητα και με ασφάλεια, με προκοπή και με αυτοπεποίθηση στο μέλλον. Ένα καλύτερο μέλλον, που μπορεί να το εγγυηθεί μόνο η μεγάλη μας παράταξη, η Νέα Δημοκρατία.Νομίζω, ότι όλοι μαζί σήμερα, μπορούμε να βάλουμε ένα στοίχημα, το οποίο ξέρω ότι είμαστε σε θέση να το κερδίσουμε. Να φέρουμε τη Νέα Δημοκρατία πρώτη στη Β΄ Πειραιά και ειδικά πρώτη εδώ στη Νίκαια.
 
Έρχομαι, φίλες και φίλοι, από μία πολύ ωραία επίσκεψη, την οποία έκανα στα ναυπηγεία του Περάματος και αναφέρομαι ειδικά στη ναυπηγοεπισκευαστική μας ζώνη, διότι σηματοδοτεί την προσήλωση την οποία δώσαμε όλα αυτά τα τελευταία τέσσερα χρόνια στη δημιουργία θέσεων εργασίας. Είδα ναυπηγεία τα οποία σφύζουν από ζωή, παραπάνω από 10.000 άνθρωποι δουλεύουν στο Πέραμα, τα ναυπηγεία της Ελευσίνας σώθηκαν από αυτή την Κυβέρνηση από βέβαιο κλείσιμο, 700 θέσεις εργασίας διασώθηκαν, άλλες 1.300 θα δημιουργηθούν.Κι έτσι αντιλαμβανόμαστε, φίλες και φίλοι, στην πράξη την προοδευτική κοινωνική πολιτική. Και αναφέρομαι σε αυτό διότι ξέρετε πολλοί επικαλούνται και φορούν τον μανδύα του προοδευτικού, αλλά αναρωτιέμαι εάν τελικά υπάρχει πιο προοδευτική πολιτική από αυτήν η οποία δημιουργεί θέσεις εργασίας με καλά πληρωμένους μισθούς και βγάζει κόσμο από την ανεργία. Και αναφέρομαι ειδικά σε αυτήν την παράμετρο, διότι μόνο η Νέα Δημοκρατία έχει αποδείξει διαχρονικά ότι μπορεί να φέρει την ανάπτυξη, να φέρει τις επενδύσεις και να φέρει περισσότερες και πιο καλά πληρωμένες θέσεις εργασίας.
 
Και, βέβαια, χαίρομαι γιατί βρίσκομαι σε μία πλατεία εδώ, η οποία είναι ταυτισμένη και με τον τρόπο με τον οποίον αντιλαμβανόμαστε τα μεγάλα έργα υποδομής στην πατρίδα μας. Εδώ το Μετρό, το οποίο εμείς είχαμε την ευκαιρία να εγκαινιάσουμε, έβγαλε τη Νίκαια από την απομόνωση, τη σύνδεσε με το κέντρο της Αθήνας. Και αντίστοιχα μεγάλα έργα θέλω να σας πω ότι δρομολογούνται σε όλη την πατρίδα. Η Θεσσαλονίκη πολύ σύντομα θα αποκτήσει το δικό της υπερσύγχρονο Μετρό, εδώ στην Αθήνα το Μετρό θα επεκταθεί περισσότερο προς τα δυτικά, θα έχουμε μία καινούρια γραμμή η οποία θα συνδέει τη μία άκρη της πόλης με την άλλη. Διότι αυτό τελικά σημαίνει ανάπτυξη και προκοπή, πολλά μεγάλα έργα τα οποία βελτιώνουν την καθημερινότητα των πολιτών. Μεγάλα, μεσαία και μικρά βέβαια, γιατί μην ξεχνάτε ότι εδώ οι Δήμοι της περιοχής σας έχουν εισπράξει παραπάνω από 100 εκατομμύρια πόρους προς αξιοποίηση.
 
Το τι κάνω, θα το κρίνετε εσείς. Ένα πρέπει να γνωρίζετε, ότι εμείς έχουμε δώσει στην Τοπική Αυτοδιοίκηση τα περισσότερα χρηματοδοτικά εργαλεία τα οποία είχε ποτέ στη διάθεσή της για να υλοποιήσει κρίσιμα έργα, τα οποία τελικά βελτιώνουν τη δική σας ποιότητα ζωής. Εμείς, λοιπόν, το καθήκον μας το κάναμε, όπως στηρίξαμε τις κοινωνικές δομές, στηρίξαμε τις δομές υγείας, φτιάξαμε το Κέντρο Υγείας στο Κερατσίνι, το οποίο είναι ένα πρότυπο Κέντρο Υγείας για το πώς αντιλαμβανόμαστε την επόμενη μέρα την δημόσια υγεία στη χώρα μας. Ενισχύσαμε τα τμήματα αστυνόμευσης, γιατί ξέρω ότι είναι ένα ζήτημα το οποίο σας απασχολεί πάρα πολύ. Σκύψαμε, με άλλα λόγια, πάνω στα προβλήματα των δικών σας περιοχών.
 
Τα διορθώσαμε όλα; Όχι. Ουδέποτε όμως, φίλες και φίλοι, έταξα θαύματα.  Υποσχέθηκα πολλή και σκληρή δουλειά και μπορώ σήμερα να σας κοιτάξω στα μάτια και να σας πω, «ναι, ήμασταν συνεπείς σε όλες τις προεκλογικές δεσμεύσεις τις οποίες σας δώσαμε όταν βρέθηκα στην περιοχή σας πριν από τις εκλογές του 2019».
 
Και με την ίδια θέρμη, με τον ίδιο ενθουσιασμό θέλω να συνεχίσουμε, φίλες και φίλοι, διότι έχουμε πολλά σχέδια για την Ελλάδα της επόμενης τετραετίας, για το πώς θα αυξήσουμε τους μισθούς μας, πώς θα έχουμε μια καλύτερη Υγεία. Πώς θα εξακολουθούμε να θωρακίζουμε την Ελλάδα. Και αυτό νομίζω ότι έχει μια ξεχωριστή σημασία εδώ, στη Νίκαια της προσφυγιάς. Ξέρετε πολύ καλά ότι αυτή η κυβέρνηση υπερασπίστηκε την εθνική κυριαρχία της χώρας και προστάτεψε τα κυριαρχικά της δικαιώματα. Φύλαξε τα σύνορα. Και έστειλε το μήνυμα μιας ισχυρής Ελλάδος, η οποία πάντα θα αντιμετωπίζει όλες τις κρίσεις από θέση αυτοπεποίθησης, με καλές και ισχυρές συμμαχίες. Έτσι αντιλαμβανόμαστε το ρόλο της χώρας μας στην ευρύτερη περιοχή.
 
Και αυτή η πορεία, φίλες και φίλοι, αυτή η πορεία προκοπής, αυτή η πορεία προόδου δεν πρέπει σε καμία περίπτωση να ανακοπεί στις επόμενες εκλογές. Και αυτό είναι και το μεγάλο στοίχημα το οποίο καλούμαστε όλες και όλοι να κερδίσουμε. Πετύχαμε πολλά αυτά τα τέσσερα χρόνια. Περάσαμε μέσα από μεγάλες δυσκολίες: από την πανδημία, το προσφυγικό, την κρίση με την Τουρκία, τον πόλεμο στην Ουκρανία, την εισαγόμενη έκρηξη ακρίβειας. Κρατήσαμε, όμως, τη χώρα σταθερά στην πορεία της προόδου. Και αυτό ακριβώς είναι και το ζητούμενο αυτών των εκλογών. Αν θα συνεχίσουμε να πηγαίνουμε μπροστά ή αν θα κυλήσουμε πίσω.
 
Και αν θα συνεχίσουμε -ακούω ένα φίλο, επειδή ήταν και προχθές η εργατική Πρωτομαγιά και αναρωτιόμουν: ποιος τελικά είναι πιο φιλεργατικός, αυτός που μας παρέδωσε τον κατώτατο μισθό στα 650 ευρώ ή αυτός που πήγε τον κατώτατο μισθό στα 780 ευρώ και δεσμεύεται ότι θα τον φτάσει στα 950 ευρώ μέσα στην επόμενη τετραετία;
 
Φίλες και φίλοι, όμως επειδή βρίσκομαι εδώ στη Νίκαια, μια περιοχή με πολύ έντονο πολιτικό συμβολισμό, δεν μπορώ να μην κάνω και ένα σχόλιο για τις πρόσφατες εξελίξεις. Και αναφέρομαι συγκεκριμένα στην απόφαση του Τμήματος του Αρείου Πάγου να απαγορεύσει την κάθοδο των φονιάδων της Χρυσής Αυγής στις εθνικές εκλογές.Υψώσαμε ένα ανάχωμα Δημοκρατίας. Η ρύθμιση την οποία ψηφίσαμε στη Βουλή δοκιμάστηκε στην πράξη και είχε τα προσδοκόμενα αποτελέσματα. Και είμαι υπερήφανος σήμερα, ως δημοκρατικός, προοδευτικός πολίτης, που η παράταξη της Νέας Δημοκρατίας ήταν αυτή η οποία πρωτοστάτησε και κέρδισε τη μάχη. Ήταν μια μάχη για τη Δημοκρατία την οποία κερδίσαμε σήμερα.
 
Και αναρωτιέμαι όμως, πώς αισθάνονται σήμερα αυτοί οι οποίοι ήταν απόντες από αυτή τη μάχη την οποία έπρεπε να τη δώσουμε όλοι μαζί; Ο ΣΥΡΙΖΑ δεν ψήφισε ποτέ τη νομοθετική ρύθμιση στη Βουλή, πάνω στην οποία πάτησε η επιχειρηματολογία του Τμήματος του Αρείου Πάγου. Αρνήθηκε να καταθέσει υπόμνημα στον Άρειο Πάγο υποστηρίζοντας το αυτονόητο, ότι ουσιαστικά πίσω από το κόμμα το οποίο διεκδικούσε την κάθοδο στις εκλογές κρύβεται μία εγκληματική οργάνωση που έχει καταδικαστεί για τη χρήση εγκληματικής βίας. Είχε τη δυνατότητα, ακούστε το αυτό, διότι έγινε μία τελευταία μεγάλη προσπάθεια να καταθέσει ο ΣΥΡΙΖΑ υπόμνημα μαζί με τη Νέα Δημοκρατία και μαζί με το ΠΑΣΟΚ.Σκεφτείτε πόσο ισχυρή θα ήταν η θέση μας αν τα τρία μεγάλα κόμματα προσέρχονταν μαζί στο δικαστήριο και ισχυρίζονταν το αυτονόητο. Και όμως, επέλεξε ο δήθεν προοδευτικός και αριστερός ΣΥΡΙΖΑ να είναι απέναντι από αυτό το μέτωπο κοινής λογικής και Δημοκρατίας, το οποίο ορθώσαμε εμείς. Μαζί με τον κ. Βαρουφάκη, ο οποίος κ. Βαρουφάκης μάς είπε: «δεν πρέπει να αποκλειστεί το κόμμα του Κασιδιάρη από τη Βουλή».
 
Δύο θλιβερές εξαιρέσεις, οι οποίες σήμερα πρέπει να λογοδοτήσουν και αν μη τι άλλο, να ζητήσουν συγγνώμη από όλους τους δημοκρατικούς πολίτες και να αναγνωρίσουν το λάθος τους όταν ισχυρίζονταν ότι αυτά τα οποία εμείς κάναμε δεν θα ήταν αρκετά για να αποτρέψουν τον Κασιδιάρη από το να κατέβει στις εκλογές.
 
Εμείς, λοιπόν, και το λέω αυτό εδώ από τη Νίκαια -και καταλαβαίνετε το πόσο φορτισμένος είναι αυτός ο τόπος στη μάχη την οποία έχουμε δώσει απέναντι στο ναζισμό-, κάναμε το καθήκον μας απέναντι στη Δημοκρατία. Ας αναλογιστούν αυτοί που ήταν απόντες από αυτή τη μάχη, ποιες είναι οι πραγματικές τους ευθύνες και ας σταματήσουν, έστω και τώρα, να ψαρεύουν στα θολά νερά της οργής, της διαμαρτυρίας, του θυμού, αυτά τα νερά που τους έφεραν κάποτε, την άκρα αριστερά μαζί με την άκρα δεξιά ενωμένες στις πλατείες του θυμού και του αντιμνημονιακού αγώνα.
 
Θέλω να τους πω, ότι η Ελλάδα του 2023 δεν είναι η Ελλάδα του 2012, δεν είναι η Ελλάδα του 2015, δεν είναι η μαύρη Ελλάδα που παρουσιάζεται στα τηλεοπτικά σποτ του ΣΥΡΙΖΑ. Είναι μια χώρα, η οποία πατάει καλά στα πόδια της. Είναι μια χώρα αισιόδοξη. Είναι μία χώρα φωτεινή. Είναι μια χώρα που μπορεί να ατενίζει το μέλλον με μεγαλύτερη σιγουριά, με μεγαλύτερη αισιοδοξία, με μεγαλύτερη αυτοπεποίθηση.
 
Και γι’ αυτό το μέλλον μιλάμε. Γι’ αυτό το μέλλον θέλουμε να μιλήσουμε και στις 18 μέρες που μένουν μέχρι τις εκλογές και να μπορούν να συγκρίνουν οι πολίτες, τελικά, όχι μόνο αυτά τα οποία πετύχαμε. Εμείς θα κριθούμε για το έργο μας μία τετραετία. Ο ΣΥΡΙΖΑ κρίθηκε για το δικό του έργο την προηγούμενη τετραετία. Δεν φαίνεται εξάλλου να έχει αλλάξει καθόλου μυαλά. Τα ίδια που έλεγε το ’15, τα ίδια λέει τώρα. Τις ίδιες παρέες και χειρότερα ίσως, διότι οι πολλές παρέες βλέπετε με τον κ. Βαρουφάκη έχουν δώσει σε διάφορους ιδέες για το πώς μπορούν να αντιληφθούν την προοδευτική διακυβέρνηση. Διότι αν εγώ κατάλαβα καλά, προοδευτική διακυβέρνηση όπως την αντιλαμβάνεται ο ΣΥΡΙΖΑ με σύμπραξη με το ΠΑΣΟΚ και με το κόμμα του κ. Βαρουφάκη, σημαίνει πολύ απλά ότι μπορεί κάποια στιγμή να έρθει κάποιος να σας πει: «λυπάμαι, έκλεισαν οι τράπεζες και τα ευρώ σας έγιναν “Δήμητρες”».
 
Επειδή, λοιπόν, όλα αυτά τα δοκιμάσαμε, επειδή φτάσαμε πολύ κοντά στο χείλος του γκρεμού, επειδή δεν ξεχνάμε τι έγινε το πρώτο εξάμηνο του 2015, τους λέμε: ευχαριστούμε πάρα πολύ, δεν θέλουμε να γυρίσουμε πίσω σε αυτή την εποχή, θέλουμε να κοιτάξουμε σταθερά και τολμηρά μπροστά. Και γι’ αυτό το μέλλον, όπως το οραματίζομαι εγώ, για μία Ελλάδα ευημερούσα, με καλές δουλειές για τα νέα παιδιά, με υψηλούς ρυθμούς ανάπτυξης οι οποίοι θα μπορούν να μας δίνουν πόρους για να επενδύουμε σε κοινωνική πολιτική.
 
Μια Ελλάδα της κοινωνικής συνοχής που την επόμενη τετραετία θα δώσει πρώτη έμφαση στη δημόσια υγεία, διότι ξέρω πόσο πολύ σας απασχολεί και μας απασχολεί αυτό το θέμα και θέλω να γνωρίζουν όλοι οι Έλληνες και όλες οι Ελληνίδες ότι όλοι πρέπει να έχουν ισότιμη πρόσβαση σε ποιοτική δημόσια υγεία, από τις προληπτικές εξετάσεις που ξεκινάμε τώρα για τις γυναίκες για τον καρκίνο του μαστού, μέχρι τον Προσωπικό Γιατρό.Σκεφτείτε, για πρώτη φορά ήρθε το κράτος και πήγε σε γυναίκες από 50 έως 69 ετών, τους έστειλε ένα μήνυμα και τους είπε, «μπορείτε να κάνετε μια δωρεάν προληπτική εξέταση για καρκίνο του μαστού». 130.000 γυναίκες ήδη έχουν κάνει χρήση αυτού του προγράμματος, 7.000 περιστατικά καρκίνου του μαστού εντοπίστηκαν. Ήταν γυναίκες που δεν γνώριζαν ότι είχαν καρκίνο του μαστού και τώρα που το έμαθαν έχουν πολύ αυξημένες πιθανότητες να γίνουν καλά. Έτσι αντιλαμβανόμαστε εμείς μια συνολική προσέγγιση της δημόσιας υγείας, που θα ξεκινάει από τις προληπτικές εξετάσεις, θα πηγαίνει στον Προσωπικό Γιατρό -και ξέρω ότι πολλοί από σας έχετε ήδη εγγραφεί και κάνετε χρήση του Προσωπικού Γιατρού.Θα πηγαίνει σε ποιοτικά Κέντρα Υγείας, όπως αυτό το οποίο εγκαινιάσαμε και λειτουργεί ήδη στο Κερατσίνι, και μετά θα έχουμε καλά και ποιοτικά νοσοκομεία, όπου δεν θα καθυστερείτε για να κάνετε μία επέμβαση, δεν θα ταλαιπωρείστε στα τμήματα επειγόντων περιστατικών, δεν θα χρειάζεται να δίνετε φακελάκι για να χειρουργείστε πιο γρήγορα.Αυτή είναι η προσέγγισή μας, το όραμά μας για τη δημόσια υγεία του μέλλοντος, για μία Ελλάδα η οποία θα φροντίζει όλες και όλους, κυρίως τους ασθενέστερους συμπολίτες μας, τους πιο ηλικιωμένους συμπολίτες μας, τους συνταξιούχους.
 
Ακούω τελευταία ότι ο κ. Τσίπρας νοιάζεται λέει πολύ για τους συνταξιούχους. Ναι, τώρα το θυμήθηκε. Αφού τσάκισε τους συνταξιούχους με το νόμο Κατρούγκαλου, έρχεται τώρα και λέει ότι φταίει η προσωπική διαφορά Κατρούγκαλου που κάποιοι δεν πήραν αύξηση τώρα και θα την καταργήσει λέει στο μέλλον. Αυτό το οποίο ο ίδιος έκανε.
 
Εμείς, λοιπόν, δεσμευόμαστε απέναντι στους συνταξιούχους ότι οι συντάξεις σας θα εξακολουθούν να αυξάνονται κάθε χρόνο. Και θα αυξάνονται οι συντάξεις ανάλογα με το ρυθμό ανάπτυξης της οικονομίας, όσο πιο γρήγορα αναπτύσσεται η οικονομία. Και για όσους έπεσαν θύμα της προσωπικής διαφοράς και δεν είδαν αυξήσεις στις συντάξεις, θέλω να γνωρίζετε ότι, ειδικά για τους χαμηλοσυνταξιούχους, εμείς θα εξακολουθούμε να σας στηρίζουμε, έως ότου σβήσει οριστικά η προσωπική διαφορά καθώς θα αυξάνονται οι συντάξεις.
 
Αυτές, λοιπόν, είναι κάποιες από τις συγκεκριμένες δεσμεύσεις τις οποίες έχουμε αναλάβει. Και βέβαια, στις εκλογές κρίνονται όλα τα κόμματα για τη αξιοπιστία τους. Μας πιστεύουν εμάς ή θα πιστέψουν αυτούς οι οποίοι αυτά τα οποία έταξαν δεν έκαναν ποτέ πράξη; Πιστεύω ότι θα πιστέψουν, φίλες και φίλοι, οι πολίτες εμάς, απλούστατα διότι εμείς αυτά τα οποία σας είπαμε τα κάναμε πράξη.Και δεν αναζήτησα, προσέξτε, κανένα άλλοθι. Δεν κρύφτηκα πίσω από τις κρίσεις. Θα μπορούσα να σας πω, «μου έτυχε πανδημία, μου έτυχε Τουρκία, μου έτυχε προσφυγικό, μου έτυχε Ουκρανία, πόλεμος, μου έτυχαν πολλά, άρα συγγνώμη δεν πρόφτασα».
 
Δεν σας το λέω, διότι πολύ απλά τα βασικά τα οποία είχα δεσμευτεί ότι θα κάνω, τα έκανα. Σας είχα πει ότι θα μειώσω τους φόρους, τους μείωσα. Σας είχα πει ότι θα μειώσω τις εισφορές, τις μείωσα. Σας είχα πει ότι θα δημιουργήσω θέσεις εργασίας, τις δημιούργησα. Σας είχα πει ότι θα αυξήσω τον βασικό μισθό, τον αύξησα. Σας είπα ότι θα προστατεύσω τα σύνορα, τα προστάτευσα. Σας είπα ότι θα επενδύσω στις Ένοπλες Δυνάμεις και επένδυσα.Μπορούν να πουν οι άλλοι τα ίδια;  Δεν μπορούν.Λοιπόν, επειδή πρέπει να βαστάμε γερά το τιμόνι, δώστε μου τη δύναμη να οδηγήσουμε τη χώρα πιο τολμηρά, πιο μπροστά, πιο ψηλά. Τη χρειάζομαι αυτή τη δύναμη. Τη χρειάζομαι ειδικά εδώ, από τη Β’ Πειραιά, από τη Νίκαια.

Είμαι σίγουρος ότι τα αποτελέσματα των εκλογών θα εκπλήξουν πολλούς. Όλοι αυτοί οι οποίοι από τώρα καλλιεργούν διάφορα σενάρια, τώρα δεν τους αρέσουν, λέει, οι μετρήσεις. Ακούω η τελευταία θεωρία του ΣΥΡΙΖΑ είναι λέει, δεν τους αρέσουν οι μετρήσεις, δεν ανταποκρίνονται στην πραγματικότητα επειδή λέει οι πολίτες δεν τολμούν να απαντούν στους δημοσκόπους.Τους λέμε δεν χρειάζεται καμία μέτρηση. Ελάτε να δείτε πόσο κόσμο μαζεύουμε εμείς στις συγκεντρώσεις μας και πόσο κόσμο μαζεύει ο ΣΥΡΙΖΑ για να κάνετε την πραγματική μέτρηση του τι συμβαίνει στην κοινωνία.
 
Και το ταμείο, βέβαια, θα το κάνουμε το βράδυ της 21ης Μαΐου και είμαι απολύτως σίγουρος, ότι εκείνο το βράδυ θα ξέρουμε, ασχέτως της «νάρκης» της απλής αναλογικής, το βράδυ της 21ης Μαΐου -και ασχέτως του τι θα γίνει μετά- θα γνωρίζουμε ποιος θα κυβερνήσει την Ελλάδα την επόμενη τετραετία. Και αυτή θα είναι η Νέα Δημοκρατία, η μεγάλη μας παράταξη. Να είστε καλά, ευχαριστώ πολύ, καλή δύναμη, καλό αγώνα.