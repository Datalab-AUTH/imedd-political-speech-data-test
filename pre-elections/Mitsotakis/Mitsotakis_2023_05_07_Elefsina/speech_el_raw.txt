Ευχαριστώ γι’ αυτή την τόσο θερμή υποδοχή. Αυτό δεν το περίμενα, έχουμε   τουλάχιστον τρεις φορές παραπάνω κόσμο, απ’ όσο είχαμε την τελευταία φορά που ήμουν στην Ελευσίνα. Κι εσείς στέλνετε από εδώ το μήνυμα της νίκης.Θα είμαι ο Πρωθυπουργός, με τη δική σας στήριξη και με τη Νέα Δημοκρατία πρωταγωνίστρια στη Δυτική Αττική, όπως της αξίζει. Γιατί σε δύο εβδομάδες ακριβώς από τώρα, το βράδυ της Κυριακής 21ης Μαΐου, τα αποτελέσματα θα δικαιώσουν τη μεγάλη μας προσπάθεια. Ένας μεγάλος νικητής θα υπάρχει. Η Νέα Δημοκρατία ισχυρή για αυτοδύναμη κυβέρνηση, για μία αυτοδύναμη Ελλάδα. Για να είναι ψηλά οι σημαίες της Νέας Δημοκρατίας, ψηλά οι σημαίες της πατρίδας μας. Για να μπορέσουμε να συνεχίσουμε αυτή την πολύ σημαντική δουλειά την οποία ξεκινήσαμε.
 
Θέλω να σας πω, πόσο χαίρομαι για τη συνολική πρόοδο, η οποία έχει γίνει στην Ελευσίνα αυτά τα τέσσερα χρόνια. Κι έχει δίκιο ο Δήμαρχος, όταν λέει ότι στην πρώτη μας συνάντηση, την οποία κάναμε το 2019, η κατάσταση ως προς την προετοιμασία της πολιτιστικής πρωτεύουσας, ήταν στα όρια του δραματικού.Παρά τις δυσκολίες της πανδημίας, τα καταφέραμε. Η Ελευσίνα είναι η πολιτιστική πρωτεύουσα της Ευρώπης και η κυβέρνηση στάθηκε δίπλα στην Ελευσίνα για να μπορέσει να εκπληρώσει στο ακέραιο αυτόν τον πολύ σημαντικό της ρόλο. 
 
Κι όντως 20 εκατομμύρια δόθηκαν συνολικά, από δημόσιους πόρους, για να μπορέσουν να γίνουν μια σειρά από πολύ σημαντικές παρεμβάσεις εδώ στην Ελευσίνα, η οποία θα αποκτήσει -επιτέλους- το μουσείο που της αξίζει.Η Ελευσίνα δεν είναι πολιτιστική πρωτεύουσα για ένα χρόνο. Θα πρέπει να είναι πολιτιστική πρωτεύουσα για πάντα, με τον πλούσιο πολιτιστικό πλούτο τον οποίο διαθέτει. Και αυτό φυσικά συνεπάγεται καλύτερα εισοδήματα, βελτίωση της ποιότητας ζωής.
 
Έχεις δίκιο, Δήμαρχε, όταν λες ότι «για μας δεν υπάρχουν μπρος και πίσω αυλές». Ειδικά στην Αττική, κατεξοχήν στηρίξαμε εκείνες τις περιοχές οι οποίες στο παρελθόν δεν τύγχαναν της απαραίτητης προσοχής της πολιτείας. Και σάς ζητώ, σήμερα, από την Ελευσίνα, να μου δώσετε τη δύναμη για να συνεχίσουμε αυτό το έργο, για τέσσερα ακόμα χρόνια.
 
Άργησα λίγο να έρθω να σας μιλήσω, διότι είχα μια πολύ όμορφη συνάντηση στα ναυπηγεία της Ελευσίνας τα οποία ξανά σφύζουν από ζωή. Πέντε πλοία είναι δεμένα στους ντόκους και επισκευάζονται. Η μεγάλη δεξαμενή, η οποία όπως ξέρετε ήταν βυθισμένη για πολλά χρόνια έχει πια σηκωθεί, ετοιμάζεται να υποδεχθεί το πρώτο πλοίο στις 15 Ιουνίου. Και οι εργαζόμενοι για πρώτη φορά χαμογελούν, γιατί ξέρουν ότι έχουν ένα σταθερό εισόδημα για να θρέψουν τις οικογένειές τους. Θα έλεγα ότι στα ναυπηγεία της Ελευσίνας, συμβολίζεται όλη η πολιτική της κυβέρνησής μας για το πώς θα προσελκύσουμε επενδύσεις, για το πώς θα βελτιώσουμε τα εισοδήματα, για το πώς θα μειώσουμε την ανεργία. Για το πώς τελικά θα μπορέσουν, ειδικά τα νέα παιδιά, να διεκδικήσουν ένα καλύτερο μέλλον για αυτά και για τις οικογένειές τους.
 
Και είμαι  υπερήφανος που αυτά τα τέσσερα χρόνια, παρά τις πολύ μεγάλες δυσκολίες, η κυβέρνησή μας έβαλε την Ελλάδα σε μια αναπτυξιακή τροχιά. Τήρησα και όλες τις προεκλογικές δεσμεύσεις τις οποίες σας είχα δώσει, όταν μίλησα σε εσάς πριν από τις εκλογές του Ιουλίου του 2019.Οι φόροι είναι χαμηλότεροι, οι εισφορές είναι χαμηλότερες, η ανεργία έχει πέσει κατά 6 μονάδες. 

Για πρώτη φορά αυξήθηκαν οι συντάξεις μετά από 12 χρόνια. Και ναι, η δική μας κυβέρνηση είναι αυτή η οποία διορθώνει το έκτρωμα του νόμου Κατρούγκαλου. Και να ξέρουν όσοι ακόμα είναι δέσμιοι της προσωπικής διαφοράς ότι θα εξακολουθούμε να στηρίζουμε τους συνταξιούχους, έως ότου η προσωπική διαφορά Κατρούγκαλου σβήσει.
 
Περάσαμε πολλά αυτά τα τέσσερα χρόνια, φίλες και φίλοι. Πολλές πρωτοφανείς δυσκολίες. Πανδημία, μεταναστευτική εισβολή, μια Τουρκία εξαιρετικά επιθετική, μια ενεργειακή κρίση, μια κρίση ακρίβειας εισαγόμενη.
 
Είχα και έχω ένα μέλημα, πρώτο και αδιαπραγμάτευτο. Και αυτό είναι ότι θα στηρίζουμε πάντα τους πιο αδύναμους συμπολίτες μας. Και θέλω όλες και όλοι να αισθάνονται, ότι σε κάθε δυσκολία υπάρχει ένα κράτος δίπλα τους το οποίο θα προστρέξει να στηρίξει τους συμπολίτες μας σε κάθε δυσκολία.
 
Το κάναμε στη διάρκεια της πανδημίας, όπου δώσαμε σχεδόν 50 δισεκατομμύρια ευρώ -τα περισσότερα χρήματα που έχουν δοθεί ποτέ από οποιαδήποτε κυβέρνηση- για να μπορέσουμε να αντιμετωπίσουμε την πραγματικότητα των κλειστών καταστημάτων, των εργαζόμενων που ξαφνικά βρέθηκαν χωρίς μισθούς. Και αν σήμερα η οικονομία μας αναπτύσσεται και εδώ στην Ελευσίνα, υπάρχει, δήμαρχε, μια δυναμική αγορά με καταστήματα τα οποία βλέπουν καλύτερους τζίρους, προσλαμβάνουν κόσμο. Αυτό  ακριβώς οφείλεται στο γεγονός ότι εμείς σπεύσαμε να στηρίξουμε την κοινωνία και την επιχειρηματικότητα σε μια δύσκολη συγκυρία.
 
Το ίδιο κάναμε και με την εισαγόμενη ακρίβεια. Αλλά προσέξτε: ο πληθωρισμός έχει ήδη αρχίσει και πέφτει, αλλά οι μειώσεις φόρων και οι αυξήσεις μισθών που έγιναν, είναι μόνιμες. Και οι μισθοί μόνο καλύτεροι θα γίνουν πια. Οι φόροι θα μειώνονται, ακόμα περισσότερο. 

Έχουμε κι άλλες μειώσεις φόρων για την επόμενη τετραετία αλλά η σημαντικότερή μας δέσμευση, φίλες και φίλοι, ακούει στο «καλύτεροι μισθοί για κάθε Ελληνίδα και για κάθε Έλληνα».Όπως σας είχα πει ότι θα μειώσω τους φόρους και τους μείωσα, έτσι σας λέω σήμερα, και από την Ελευσίνα, ότι οι μισθοί θα αυξάνονται, θα τους αυξήσουμε κατά 25% τουλάχιστον σε μια τετραετία. Ο κατώτατος μισθός, είχα δεσμευτεί, δεν ξέρω αν το θυμάστε, ότι θα τον πάμε στα 730 ευρώ. Και όμως τον πήγαμε στα 780 ευρώ.
 
Εμείς προτιμούμε να πηγαίνουμε καλύτερα, από αυτά τα οποία λέμε. Δεν ανήκουμε σε αυτούς, οι οποίοι θα έρθουν εδώ να σας τάξουν “λαγούς με πετραχήλια”, γνωρίζοντας πολύ καλά ότι δεν μπορούν να υλοποιήσουν απολύτως τίποτα από αυτά τα οποία σας λένε. Θέλω, λοιπόν, τις 14 μέρες που έμειναν μέχρι τις εκλογές, να μιλήσουμε για το μέλλον. Για το σχέδιό μας για την Ελλάδα του 2027.
 
Για μια Ελλάδα στην οποία η ανεργία θα πέσει για τα καλά κάτω από το 10%, που οι μισθοί θα είναι καλύτεροι, που η κατάσταση του Εθνικού Συστήματος Υγείας -και επιμένω πολύ σε αυτό- δεν θα έχει καμία απολύτως σχέση με το σημερινό ΕΣΥ. Είναι το μεγάλο μου στοίχημα για την δεύτερη τετραετία.Αν με ρωτήσετε τι θα ήθελα να αλλάξω δραστικά στη χώρα, θα σας έλεγα, θα έχουμε ένα ΕΣΥ, το οποίο θα μπορεί να εξυπηρετεί τους πάντες με κοινωνική Δικαιοσύνη. Να μην χρειάζεται να περιμένετε 6 και 12 μήνες για να κάνετε ένα χειρουργείο, να έχετε καλή πρωτοβάθμια φροντίδα, καλά νοσοκομεία.Έχετε ένα καλό, εξαιρετικό νοσοκομείο εδώ, στην περιοχή σας, το οποίο μπορεί να γίνει καλύτερο. Προσωπικό γιατρό, προληπτικές εξετάσεις για όλους. Χρήση της τεχνολογίας, μια άλλη εικόνα στη δημόσια υγεία μέσα στην επόμενη τετραετία.
 
Και βέβαια, ένα κράτος πολύ πιο αποτελεσματικό, με τις ψηφιακές υπηρεσίες να είναι παρούσες σε όλες τις συναλλαγές με αυτό το κράτος.Δεν ξέρω αν θυμάστε πως ήταν η ζωή σας και πως ήταν η ζωή μας, πριν από το gov.gr. Πολλοί πίστευαν -όταν σας έλεγα ότι θα απλοποιήσω όλα στην επικοινωνία του κράτους με τον πολίτη- ότι αυτά δε γίνονται. Αποδείξαμε ότι γίνονται και καλογίνονται, αρκεί να υπάρχει σχέδιο, ικανότητα, βούληση και αποφασιστικότητα.
 
Άρα πολλά περισσότερα θα περιμένετε και σε αυτόν τον τομέα. Και βέβαια στην Ελλάδα την οποία οραματίζομαι, την παραγωγική, την κοινωνική Ελλάδα, τη δίκαιη Ελλάδα, την πράσινη και ψηφιακή Ελλάδα, θέλω να προσθέσω και την ισχυρή Ελλάδα. Και θα επιμείνω σε αυτό, καθώς όπως ξέρετε τα πράγματα στον κόσμο στον οποίο ζούμε είναι εξαιρετικά περίπλοκα. Έχουμε απέναντί μας έναν γείτονα, ο οποίος τυχαίνει να έχει εκλογές μία εβδομάδα πριν τις δικές μας και ενδεχομένως δεύτερες εκλογές μία εβδομάδα μετά τις δικές μας εκλογές, της 21ης Μαΐου.Σήμερα τα πράγματα μπορεί να φαίνονται λίγο καλύτερα, αλλά εγώ δεν ξεχνώ ότι έπρεπε να διαχειριστώ την τουρκική επιθετικότητα επί τρία χρόνια κι ότι κράτησα τη χώρα ασφαλή, χτίζοντας συμμαχίες, επενδύοντας στις Ένοπλες Δυνάμεις και στέλνοντας το μήνυμα, ότι κανείς δεν μπορεί να παίζει με την ελληνική εθνική κυριαρχία και να αμφισβητεί τα κυριαρχικά μας δικαιώματα.
 
Οπότε οι επόμενες εκλογές, έχουν να κάνουν και με την εξωτερική πολιτική. Με τη θέση της Ελλάδος στην Ευρώπη, με μία Ελλάδα η οποία θα μπορεί να διεκδικεί πια και όχι να είναι «επαίτης» και να αναζητεί μονίμως προγράμματα στήριξης.
 
Θέλω να σας θυμίσω ότι το 2020, μετά την πανδημία, πήγα και κάθισα στο τραπέζι του Ευρωπαϊκού Συμβουλίου, διαπραγματευόμασταν πέντε μέρες -όχι απλά δεκαεπτά ώρες- και γυρίσαμε πίσω με πρόσθετα 31 δισεκατομμύρια ευρώ για την πατρίδα μας. Και αυτά είναι χρήματα τα οποία πιάνουν τόπο για όλες και για όλους. Όταν θα εκσυγχρονίσουμε τα τμήματα επειγόντων περιστατικών στο Θριάσιο -θα σας δώσω ένα παράδειγμα μόνο- αυτά είναι χρήματα του Ταμείου Ανάκαμψης. Όταν όλα τα παιδιά εδώ, που έχουν ψηλά τις σημαίες, σε ένα χρόνο από τώρα θα έχουν -προσέξτε- διαδραστικούς πίνακες σε όλες τις αίθουσες από την Ε’ Δημοτικού και πάνω, αυτά να ξέρετε ότι είναι χρήματα του Ταμείου Ανάκαμψης. Όταν τα άτομα με αναπηρία θα έχουν «προσωπικό βοηθό», για να μπορούν να ζήσουν τη ζωή τους, να εργαστούν και να απαλλάξουν τις οικογένειές τους από το βάρος της φροντίδας, να ξέρετε ότι αυτά είναι χρήματα του Ταμείου Ανάκαμψης. Όλα αυτά είναι χρήματα τα οποία εμείς φέραμε στην πατρίδα μας.
 
Άρα, την επόμενη μέρα, οι Έλληνες πολίτες θα πρέπει να σκέφτονται ποιον θέλουν να κάθεται στο τραπέζι του Ευρωπαϊκού Συμβουλίου να διαπραγματεύεται τα εθνικά συμφέροντα. Και εκεί, νομίζω, ότι οι συγκρίσεις είναι αρκετά απλές και κατά την άποψή μου αυτονόητες, αλλά αυτό -τελικά- είναι στην κρίση του ελληνικού λαού.
 
Ένα πράγμα θα ξέρετε όμως, φίλες και φίλοι, ότι αυτή η κάλπη είναι εξαιρετικά κρίσιμη. Εγώ χαίρομαι, πράγματι από τη σημερινή σύναξη, ειλικρινά δεν φανταζόμουν ότι θα είχαμε τόσο κόσμο Κυριακή βράδυ. Πάμε πολύ καλά. Θα πάμε καλύτερα.Αλλά δεν θέλω από τώρα μέχρι τις εκλογές, να υπάρξει κανείς εφησυχασμός. Μιλάω σε παλιούς αγωνιστές της Νέας Δημοκρατίας και σε νέους φίλους της παράταξής μας.Και ξέρω πολύ καλά ότι οι εκλογές κερδίζονται ψήφο-ψήφο από εσάς. Εμείς κάνουμε τη δουλειά μας αλλά τις εκλογές τις κερδίζετε όλες και όλοι εσείς. Οι αγωνιστές της Νέας Δημοκρατίας.
 
Δεν θέλω λοιπόν ούτε στιγμή να εφησυχάσουμε. Έχουμε 14 μέρες σκληρής δουλειάς μέχρι που να κλείσει και η τελευταία κάλπη. Θέλω από τώρα μέχρι τις εκλογές να μιλάμε μόνο θετικά. Δεν έχω καμία διάθεση, είδατε δεν είπα κουβέντα, κουβέντα, για τον πολιτικό μας αντίπαλο.  Δεν χρειάζεται εξάλλου να πω πολλά. Δεν χρειάζεται να πω πολλά, τα λένε όλα μόνοι τους.Εδώ έχουν φτάσει, προσέξτε, εδώ τώρα την ένδεια επιχειρημάτων, τρεις μέρες τώρα τσακώνονται για την παρακαταθήκη του Ανδρέα Παπανδρέου λες και μας ενδιαφέρει τι έγινε στην Ελλάδα του ’81.
 
Δεν με ενδιαφέρει τι έγινε στην Ελλάδα του ’81, δεν σας ενδιαφέρει τι έγινε στην Ελλάδα του ’81, ξέρουμε τι έγινε τότε. Σας ενδιαφέρει τι γίνεται στην Ελλάδα του ’23 και πώς θα πάμε μπροστά και πώς θα ζήσουμε όλοι σε μια καλύτερη χώρα. Όμως, για να μπορέσουμε να είμαστε απολύτως σίγουροι ότι αυτή η κάλπη δεν θα οδηγήσει σε πολιτικές τερατογενέσεις και υπόγειες συμμαχίες, που θα εκμεταλλεύονται την απλή αναλογική μεταξύ «προοδευτικών δυνάμεων», ένας τρόπος υπάρχει μόνο: να τους κλείσουμε την πόρτα στέλνοντας ένα ισχυρό μήνυμα με τη Νέα Δημοκρατία πανίσχυρη στην κάλπη της 21ης Μαΐου.
 
Μόνο αυτό θα αποτρέψει όλα τα σενάρια τα οποία -να είστε απολύτως σίγουρες και σίγουροι- κάποιοι εξακολουθούν να τα διακινούν. Διότι βλέπετε ότι οι πρωταγωνιστές του ’15 είναι ακόμα εδώ.Ο κ. Βαρουφάκης, φαντάζομαι, θα έρθει στο debate να μας εξηγήσει πώς θα κάνει τα ευρώ σας «Δήμητρες», ε;  Όμως δεν είναι για γέλια, είναι πολύ σοβαρό. Και εκεί στο debate ίσως μας εξηγήσουν -και όλοι- πώς αντιλαμβάνονται ακριβώς αυτή την προοδευτική διακυβέρνηση για την οποία μιλάνε.Εμείς τους λέμε: δεν ενδιαφερόμαστε για καμία τέτοια «προοδευτική διακυβέρνηση». Θέλουμε τη Νέα Δημοκρατία ισχυρή, έχουμε πρόταση διακυβέρνησης, είμαστε δοκιμασμένοι στα δύσκολα της εξουσίας. Μπορούμε να πάμε τη χώρα ακόμα πιο ψηλά και σας ζητάμε να μας δώσετε τη δύναμη να το κάνουμε.
 
Ο νεαρός φίλος μας δεν έχει βραχνιάσει ακόμα, αλλά δεν ξέρω πώς θα πάει στο σχολείο αύριο. Πάντως τον ευχαριστώ που κρατάει ψηλά τη σημαία της Νέας Δημοκρατίας και τη σημαία της Ελλάδος. Και αυτές οι σημαίες θα ανεμίζουν ψηλά και την 21η Μαΐου. Πάμε, λοιπόν, όλοι μαζί για μία μεγάλη νίκη. Πάμε να ξαναβρεθούμε εδώ, στην πολιτιστική πρωτεύουσα, να γιορτάσουμε τη νίκη της Νέας Δημοκρατίας, τη νίκη της Ελλάδος. Σταθερά. Τολμηρά. Μπροστά. Να είστε καλά. Σας ευχαριστώ.Σας ευχαριστώ γι’ αυτή την εντυπωσιακή υποδοχή.