Για την παιδεία σάς μίλησα ήδη, για το ολοήμερο σχολείο. Θέλουμε να φτάσουμε στα 150 Πρότυπα και Πειραματικά σχολεία. Και φυσικά, στα πλαίσια του ενιαίου μισθολογίου, θα έχουμε αύξηση των μισθολογικών απολαβών των εκπαιδευτικών μας, από τους οποίους ζητούμε να κάνουν περισσότερα πράγματα και πρέπει να τους ανταμείψουμε καλύτερα.Βέβαια, θα έχουν ολοκληρωθεί και οι πρώτες από τις φοιτητικές εστίες τις οποίες δρομολογούμε, έτσι ώστε τα πανεπιστήμιά μας επιτέλους να μπορούν να παρέχουν στους φοιτητές μας αξιοπρεπή στέγη. Θα χρησιμοποιήσουμε το χρηματοδοτικό εργαλείο των ΣΔΙΤ και μέσα στην επόμενη τετραετία θα μπορούμε να έχουμε δωρεάν στέγη για 8.500 φοιτητές σε μία σειρά από ελληνικά δημόσια πανεπιστήμια.