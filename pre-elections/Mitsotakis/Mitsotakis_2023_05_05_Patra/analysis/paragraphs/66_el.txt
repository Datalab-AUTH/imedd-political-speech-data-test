Γι’ αυτό κλείνει το μάτι και τώρα στις ψήφους του εγκληματία Κασιδιάρη. Εδώ θέλω να σταθώ λίγο. Ξέρετε, είχαμε μια μεγάλη ευκαιρία τα τρία μεγαλύτερα κόμματα να συνταχθούμε και να υψώσουμε ένα δημοκρατικό ανάχωμα απέναντι στους ναζιστές δολοφόνους. Και δυστυχώς επέλεξε ο ΣΥΡΙΖΑ να είναι απών από αυτή τη μεγάλη μάχη της δημοκρατίας. Ας είναι. Την κερδίσαμε μόνοι μας. Η διάταξη την οποία ψηφίσαμε στάθηκε στο δικαστήριο και οι μαχαιροβγάλτες της Χρυσής Αυγής αποκλείστηκαν από την κάθοδο τους στις εκλογές.