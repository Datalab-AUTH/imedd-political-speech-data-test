Νεοδημοκράτισσες και Νεοδημοκράτες της Πάτρας, συμμαχητές από την Αχαΐα, από όλη τη Δυτική Ελλάδα, σας ευχαριστώ γι’ αυτό το εντυπωσιακό καλωσόρισμα. Θα είμαι και πάλι ο Πρωθυπουργός με τη δική σας ισχυρή εντολή την 21η Μαΐου.Ένα μεγάλο χειροκρότημα για την καταπληκτική νεολαία μας, τις ΟΝΝΕΔίτισσες και τους ΟΝΝΕΔίτες. Και καλή επιτυχία στις φοιτητικές εκλογές. Πάλι πρωτοπόρα θα είναι η ΔΑΠ, γιατί πάντα δείχνει το δρόμο μπροστά, το δρόμο της προόδου, της προκοπής, της ευημερίας.
 
Φίλες και φίλοι, κ. Περιφερειάρχα, αγαπητοί συνυποψήφιοι, βρισκόμαστε και πάλι μαζί ύστερα από λίγο καιρό. Στο μεταξύ, όμως, βλέπω ότι το πλήθος μεγάλωσε και ο παλμός δυνάμωσε, ώστε η παρουσία σας σήμερα να μετατρέπει την αισιοδοξία μου σε σιγουριά. Ναι, την 21η Μαΐου η φετινή άνοιξη φέρνει και τη νέα νίκη, τη νέα τετραετία της αυτοδύναμης Ελλάδας και της αυτοδύναμης Νέας Δημοκρατίας.Θα απευθυνθώ, λοιπόν, με αφορμή αυτό το σύνθημα, σε όλους τους Πατρινούς και τις Πατρινές, ελάτε να βάλουμε μαζί το μεγάλο στοίχημα να είναι αυτή τη φορά γαλάζια και η Αχαΐα.
 
Γιατί κάποτε οι αριθμοί του παρελθόντος έλεγαν πως Πάτρα και Αχαΐα ήταν τα προπύργια άλλων δυνάμεων. Όμως η ορμή του παρόντος και η ελπίδα του μέλλοντος αλλάζουν πια τα πράγματα. Το βλέπω παντού. Και όσα έγιναν σε τέσσερα χρόνια έσβησαν παλιές διαφορές και σφυρηλάτησαν ένα πλατύ ρεύμα προόδου, ένα ποτάμι το οποίο ενώνεται ξανά για να πει «όχι» σε μία δεύτερη φορά στη συμφορά και να δώσει δεύτερη εντολή στην προκοπή.
 
Γιατί πράγματι, φίλες και φίλοι, το έχω πει πολλές φορές και το εννοώ, θα το ξαναπώ εδώ στην Πάτρα: οι επόμενες εκλογές θα είναι οι πιο κρίσιμες της Μεταπολίτευσης. Αυτές θα κρίνουν αν θα πάμε μπροστά ή αν θα γυρίσουμε πίσω, αν θα ρισκάρουμε νέες περιπέτειες ακυβερνησίας ή αν θα συνεχίσουμε στον δρόμο της σιγουριάς και της ευημερίας, όπως πορευτήκαμε αυτά τα τέσσερα χρόνια, έχοντας κυβερνήτη και πλήρωμα στο εθνικό σκάφος που έδειξαν ότι μπορούν να δαμάζουν μεγάλες τρικυμίες, όπως αυτές που περάσαμε και ξεπεράσαμε όλες και όλοι μαζί.
 
Για θυμηθείτε λίγο τι έπρεπε να διαχειριστούμε αυτή την τετραετία: πρώτα τις μεταναστευτικές εισβολές στον Έβρο. Σχεδόν ταυτόχρονα την καταιγίδα της πανδημίας επί δύο και πλέον χρόνια. Σήμερα, μόλις, ο Παγκόσμιος Οργανισμός Υγείας έκλεισε και επίσημα αυτόν τον τραυματικό κύκλο. Καθημερινές απειλές των γειτόνων μας στο Αιγαίο, αμέσως μετά τη ρωσική επίθεση στην Ουκρανία, που προκάλεσε μία παγκόσμια ενεργειακή κρίση αλλά και μία παγκόσμια ακρίβεια.
 
Κι όμως, απέναντι σε όλα αυτά η οικονομία μας έμεινε όρθια και η κοινωνία μας, ναι, παρά την προσπάθεια κάποιων να διχάσουν, έμεινε δυνατή και ενωμένη. Είναι αλήθεια πως καμία κυβέρνηση δεν κλήθηκε να διαχειριστεί τόσα πολλά εμπόδια σε τόσο λίγο χρόνο. Αλλά το ίδιο αλήθεια είναι ότι σε αυτό το διάστημα πολιτεία και πολίτες, μαζί, κάναμε τις δυσκολίες, ευκαιρίες. Με τη χώρα να αντιμετωπίζει τα κύματα για να οδηγηθεί σε ήρεμα νερά, χωρίς ωστόσο να χάσει ούτε στιγμή τον προορισμό που η κυβέρνηση χάραξε με τόλμη τον Ιούλιο του 2019.
 
Όταν μίλησα πάλι εδώ, στην Πάτρα, πριν από τέσσερα χρόνια, ελάτε να θυμηθούμε μαζί για τι είχα δεσμευτεί. Λιγότεροι φόροι και περισσότερες επενδύσεις και νέες δουλειές. Είχα δεσμευτεί απέναντί σας για μία χώρα με απόρθητα σύνορα, με δυναμική ανάπτυξη, με καλύτερα εισοδήματα. Μία χώρα που θα φροντίζει τους πιο ευάλωτους, αλλά και έναν τόπο που θα ξεφεύγει από το περιθώριο των εξελίξεων και θα αναβαθμίσει τη θέση του στο διπλωματικό στερέωμα.
 
Για πάμε να δούμε, λοιπόν, όλα αυτά για τα οποία δεσμεύτηκα. Τα κάναμε; Η απάντηση είναι, ναι, τα κάναμε. Τέσσερα χρόνια μετά, ξέρετε καλά. Περιμένω αντίστοιχη απάντηση από εσάς τώρα.

Αυτή η μεγάλη μας παράταξη, για εμάς, κύριοι συνάδελφοι, που είμαστε διαχρονικοί ΟΝΝΕΔίτες, ξέρουμε ότι πάντα στηρίζαμε τη δύναμή μας στη νέα γενιά. Και μην ακούτε τίποτα, αυτούς που λένε «η νέα γενιά δεν είναι μαζί μας». Εσείς αποδεικνύετε το αντίθετο.
 
Πάμε, λοιπόν, να ξαναδούμε τι σας είχα πριν από τέσσερα χρόνια και τι κάναμε. Καταργήσαμε πενήντα φόρους. Μειώσαμε εισφορές. Σας είχα πει ότι θα μειώσω τον ΕΝΦΙΑ. Πόσο; 30%. Και τον μείωσα πόσο; 35%. Για όλους τους ιδιοκτήτες. Εισαγωγικός φορολογικός συντελεστής. Πού τον παραλάβαμε; Στο 22%. Που είναι σήμερα; Στο 9%.Κανείς, παρά μόνο οι πολύ πλούσιοι, δεν πληρώνει πια φόρο γονικής παροχής. Μπορείτε να μεταβιβάζετε ελεύθερα την περιουσία στα παιδιά σας και στα εγγόνια σας. Κανείς δεν πληρώνει εισφορά αλληλεγγύης, ενώ οι εισφορές μειώθηκαν κατά τέσσερις μονάδες.
 
Τι σημαίνει όλο αυτό, φίλες και φίλοι; Προσέξτε, 7 δισεκατομμύρια ευρώ ετησίως μόνιμες φοροαπαλλαγές που ελάφρυναν τις πλάτες των εργαζόμενων και τους ώμους των επιχειρήσεων. Την ίδια ώρα, που ο κατώτατος μισθός ανέβηκε από τα 650 στα 780 ευρώ, αύξηση 20%.
 
Και να μου επιτρέψει η νεολαία να πω μια κουβέντα και για τους παππούδες και τις γιαγιάδες σας, διότι για πρώτη φορά οι συνταξιούχοι είδαν αυξήσεις 8% ύστερα από 12 χρόνια.

Επειδή ξέρω ότι ανάμεσά μας είναι και πολλοί που αδικούνται από την προσωπική διαφορά Κατρούγκαλου, να ξέρετε ότι θα εξακολουθούμε να σας ενισχύουμε έως ότου η προσωπική διαφορά Κατρούγκαλου σβήσει οριστικά.
 
Στο ίδιο διάστημα -και αυτό αναγνωρίζεται από όλους- η Ελλάδα έκανε ρεκόρ επενδύσεων και εξαγωγών. Ρεκόρ εξαγωγών -προσέξτε, αυτό είναι σημαντικό για μια γεωργική περιοχή- στον πρωτογενή τομέα. Ρεκόρ εσόδων από τον τουρισμό. Τριακόσιες χιλιάδες νέες θέσεις εργασίας. Η ανεργία έπεσε έξι μονάδες. Η ανάπτυξη από τις μεγαλύτερες στην Ευρώπη.
 
Και η εθνική οικονομία έχει αναβαθμιστεί 12 φορές, είναι ένα «σκαλί» κάτω από την ανάκτηση της επενδυτικής βαθμίδας. Αυτό το οποίο αποκαλούμε επενδυτική βαθμίδα δεν είναι κάποια ουδέτερη παράμετρος που αφορά μόνο τους οικονομολόγους ή τους ειδικούς των μακροοικονομικών. Είναι κάτι που μεταφράζεται σε φθηνότερο χρήμα. Κάτι τόσο σημαντικό σε μία εποχή που τα επιτόκια ανεβαίνουν παγκόσμια. Είναι το δικαίωμα να δανείζεστε με ευνοϊκότερους όρους. Άρα, είναι ένας πυροδότης μιας καλύτερης ζωής στην καθημερινότητά μας.
 
Γι’ αυτό ακριβώς η σημασία της επενδυτικής βαθμίδας έχει ισχυρό πολιτικό και κοινωνικό αποτύπωμα, υπό μία προϋπόθεση όμως: να έχουμε μετά τις εκλογές ισχυρή κυβέρνηση της Νέας Δημοκρατίας. Τότε, υπό αυτή και μόνο την προϋπόθεση, δεσμεύομαι προσωπικά, η χώρα θα ανακτήσει την επενδυτική βαθμίδα πριν το τέλος του 2023.
 
Συναγωνιστές, μέλη της μεγάλης μας παράταξης, τίποτα στην Ελλάδα του 2023 δεν θυμίζει την εικόνα της Ελλάδας του 2019. Όχι μόνο στο πεδίο των φόρων, των αποδοχών και της εργασίας, αλλά και σε άλλους κρίσιμους τομείς, της ασφάλειας, της εθνικής άμυνας και της εξωτερικής πολιτικής. Η χώρα - «σκορποχώρι» στην οποία κάποιοι δεν διέκριναν σύνορα στη θάλασσα και τα ήθελαν ορθάνοιχτα στη στεριά δεν υπάρχει πια. Αυτή ανήκει σε άλλη εποχή.
 
Στον Έβρο μας, ο φράχτης επεκτείνεται και οι παράνομες ροές μεταναστών έχουν σχεδόν μηδενιστεί. Τα νησιά μας ανακουφίστηκαν από τα αίσχη της Μόριας. Στο Αιγαίο, το Λιμενικό μας κάθε μέρα σώζει ζωές από τα δίκτυα των διακινητών. Και στις πόλεις μας, συμπεριλαμβανομένης της Πάτρας, δεν έχουμε -όπως άλλοτε- μετανάστες να «λιάζονται» και μετά να εξαφανίζονται.
 
Ανέλαβα ένα χρέος το 2019 να στηρίξω τις Ένοπλές Δυνάμεις μας, επειδή γνωρίζω καλά ότι η προάσπιση των εθνικών κυριαρχικών μας δικαιωμάτων και της εθνικής κυριαρχίας είναι για την παράταξή μας αδιαπραγμάτευτη. Βλέπετε ήδη τα αποτελέσματα: 24 νέα Rafale, 84 αναβαθμισμένα F-16 της Πολεμικής Αεροπορίας, νέες φρεγάτες -οι δύο πρώτες ναυπηγούνται ήδη-, σύγχρονα τεθωρακισμένα. Πάνω από όλα όμως, στηριζόμαστε στις ικανότητες εκείνων που φέρουν το εθνόσημο και τους οποίους η πατρίδα ενισχύει όσο μπορεί, ηθικά αλλά και οικονομικά.
 
Και αυτή η νέα Ελλάδα για την οποία αγωνιστήκαμε τέσσερα χρόνια τώρα βρίσκει έκφραση και στην περιοχή σας, που γνώρισε για τα καλά τι σημαίνει αποβιομηχάνιση, γνώρισε τι σημαίνει ύφεση, γνώρισε τι σημαίνει ανεργία. Όμως, κ. Περιφερειάρχα, εδώ στη Δυτική Ελλάδα, στην Αχαΐα, στην Αιτωλοακαρνανία, στην Ηλεία, η απασχόληση αυξήθηκε 10 ολόκληρες μονάδες. Μόνο στο τοπικό μητρώο της Αχαΐας έχουμε σήμερα 10.000 περισσότερες επιχειρήσεις από όσες είχαμε το 2015.
 
Κι όταν η χώρα καμαρώνει για τα μεγάλα της έργα, η Αθήνα για το Μετρό, η Θεσσαλονίκη για το δικό της που ολοκληρώνεται, ο βορράς για τους άξονες της Εγνατίας, όλη η επικράτεια για αρδευτικά έργα, για τα 14 περιφερειακά αεροδρόμια, έχετε και εσείς κάθε λόγο να είστε υπερήφανοι.Σας είχα πει το 2019 ότι θα κινήσω γη και ουρανό -χρησιμοποίησα ακριβώς αυτές τις λέξεις- για να κάνουμε επιτέλους πράξη το μεγάλο αναπτυξιακό ζητούμενο που αφορούσε στην Ηλεία και την Αχαΐα, τον δρόμο Πάτρα - Πύργος. Ε, λοιπόν, ο δρόμος γίνεται, κατασκευάζεται, δεν είναι πια μια μακέτα, δεν είναι ένα σχέδιο στο μυαλό κάποιων. Ήταν ένα δικό μου προσωπικό στοίχημα.Σήμερα επισκέφτηκα το εργοτάξιο κοντά στην Πάτρα. Χάρηκα διότι υπάρχουν κομμάτια του δρόμου που προχωρούν πιο γρήγορα από το προγραμματισμένο χρονοδιάγραμμα που είχαμε ορίσει. Θα είναι έτοιμος ο δρόμος στις αρχές του 2025. Μαζί με τη δική σας στήριξη, θα είμαι ο Πρωθυπουργός που θα τον εγκαινιάσει και επίσημα.
 
Αλλά προχωράμε να κερδίσουμε και τα άλλα στοιχήματα για τα οποία έχουμε δεσμευτεί. Επιτέλους, την ύδρευση της πόλης και την άρδευση της Περιφέρειας από το Φράγμα Πείρου - Παραπείρου. Με όλα τα αρδευτικά και υδροδοτικά δίκτυα. Τη σιδηροδρομική σύνδεση με το Ρίο και το λιμάνι με υπογειοποίηση 5,2 χιλιομέτρων μέσα στον αστικό ιστό. Την ενίσχυση του δυναμικού σας πανεπιστημίου. Την αναβάθμιση του λιμανιού ώστε η Πάτρα να μπορεί να ξαναγίνει δυτική πύλη της χώρας. Την ανάπλαση του χιονοδρομικού των Καλαβρύτων, του Λαδόπουλου.Και βέβαια, δεν ξεχνώ -γιατί έχουμε φίλους μας εδώ και από το Αγρίνιο- την Αιτωλοακαρνανία, κ. Δήμαρχε, τη σύνδεση του Αγρινίου με την Ιόνια Οδό, την οικολογική αναβάθμιση της λιμνοθάλασσας Μεσολογγίου.
 
Και βέβαια, για τον πρωτογενή μας τομέα, τα σημαντικά έργα τα οποία έχουν δρομολογηθεί στην Ηλεία και τα οποία θα αλλάξουν την όψη του πρωτογενούς τομέα. Όλα αυτά τα συζητήσαμε. Θυμάστε, ήρθαμε εδώ πριν από δύο μήνες και παρουσιάσαμε το αναπτυξιακό σχέδιο της Δυτικής Ελλάδος, γιατί αυτό το σχέδιο μπορεί πράγματι να κάνει τη Δυτική Ελλάδα και την Πάτρα πρωταγωνιστές στην ανάπτυξη. Μαζί θα το υλοποιήσουμε, μαζί με τον Περιφερειάρχη θα πορευτούμε παρέα και θα κάνουμε τη Δυτική Ελλάδα πρωταγωνίστρια την επόμενη τετραετία.
 
Αλλά και όλες οι πανελλαδικές μας πρωτοβουλίες μετατράπηκαν σε τοπικές πρωτοβουλίες, 57 δισεκατομμύρια ευρώ διαθέσαμε συνολικά για να ενισχύσουμε την κοινωνία και την οικονομία κατά τη διάρκεια του κορονοϊού. Έτσι στηρίχθηκαν οι εργαζόμενοι και οι επιχειρήσεις. Το γνωρίζουν καλά όλες οι μικρομεσαίες επιχειρήσεις.Όπου πηγαίνω, στα εμπορικά κέντρα όλων των πόλεων τα οποία σφύζουν από ζωή, οι επιχειρήσεις αυτές ξέρουν ότι κρατήθηκαν στη ζωή από αυτή την κυβέρνηση, που ουσιαστικά πλήρωσε τους μισθούς των εργαζόμενων και τις στήριξε με την επιστρεπτέα προκαταβολή.
 
Τα βήματα που έγιναν στην παιδεία. Έχουμε πολλά να κάνουμε ακόμα. Θα σας μιλήσω γι’ αυτά στη συνέχεια. Αλλά, ναι, εμείς ήμασταν αυτοί που για πρώτη φορά διορίσαμε 25.000 μόνιμους εκπαιδευτικούς στα σχολεία μας. Και είναι μεγάλη χαρά για εμένα, όταν πηγαίνω και συναντώ αναπληρωτές οι οποίοι έγιναν μόνιμοι και μου λένε, «επιτέλους, μας απάλλαξες από αυτό το άγχος, να πρέπει να μετακινούμαστε από πόλη σε πόλη χωρίς να ξέρουμε αν θα έχουμε σταθερή δουλειά τον επόμενο χρόνο». Χιλιάδες τέτοιες προσλήψεις έγιναν και εδώ, στη δική σας Περιφέρεια.
 
Για την υγεία έγιναν συνολικά 18.000 νέες προσλήψεις υγειονομικών. Συνολικά έχουμε 107.000 σήμερα που υπηρετούν στο σύστημα υγείας και είχαμε 100.000 πριν από την πανδημία. Προχωρούμε σημαντικούς εκσυγχρονισμούς, όπως τον εκσυγχρονισμό του Καραμανδανείου, για τον οποίο έχω δεσμευτεί ότι θα τον ολοκληρώσουμε το συντομότερο δυνατό.
 
Και φυσικά, η νέα πραγματικότητα της ψηφιακής Ελλάδας. Τέλος οι ουρές πια στα ΚΕΠ, οι ταλαιπωρίες. Θα μπορείτε να λύνετε τις εκκρεμότητές σας με το Δημόσιο από το κινητό σας τηλέφωνο. Και χαίρομαι πάρα πολύ όταν μιλάω για την ψηφιακή επανάσταση και δεν βλέπω μόνο νέους, βλέπω και ηλικιωμένους συμπολίτες μας οι οποίοι ανακάλυψαν την τεχνολογία και τώρα καταλαβαίνουν ότι μπορεί να κάνει την ζωή τους πιο εύκολη.
 
Για τις γυναίκες οι οποίες είναι μαζί μας, οι δωρεάν προληπτικές εξετάσεις. Οι οποίες σώζουν ζωές γυναικών που ελέγχονται πια για πρώτη φορά για τον καρκίνο του μαστού.
 
Όλα αυτά τα κάναμε εμείς εν μέσω μεγάλων δυσκολιών. Έτσι δεν είναι, Μαρία μου; Εσύ τα έχεις περάσει και τα ξέρεις. Η Μαρία Πολύζου, αγωνίστρια, υποψήφιά μας στο ψηφοδέλτιο Επικρατείας.
 
Και βέβαια, και η δουλειά που κάνουμε στα σχολεία μας. Προσέξτε, 36.000 διαδραστικοί πίνακες, μέσα σε ένα χρόνο θα έχουν εγκατασταθεί όλοι, σε όλα τα δημόσια σχολεία της χώρας.
 
Αυτό είναι το αποτέλεσμα μιας πολιτικής που συνδυάζει την οικονομική ανάταξη με την κοινωνική μέριμνα. Οι βασικοί στόχοι να καθορίζονται κεντρικά, όμως η υλοποίηση να εφαρμόζεται τοπικά. Και τα συλλογικά κέρδη να επιστρέφουν στον πολίτη και ταυτόχρονα να εξαπλώνονται ισότιμα σε κάθε γωνιά της πατρίδας.
 
Φίλες και φίλοι, κύλησαν άραγε όλα τόσο ομαλά τα τέσσερα χρόνια αυτά; Πρώτος εγώ θα σας πω πως όχι. Δεν υπάρχει καμία αμφιβολία ότι αλλεπάλληλες κρίσεις καθυστέρησαν πτυχές του έργου μας. Εγώ πρώτος είχα το θάρρος να σταθώ απέναντι σας και να αναγνωρίσω τα όποια σφάλματα έγιναν, αναλαμβάνοντας προσωπικά την ευθύνη. Γιατί έτσι αντιλαμβάνομαι το ρόλο μου.
 
Δεν επικαλέστηκα ποτέ όμως τις κρίσεις ως άλλοθι. Ούτε κρυφτήκαμε από τα όποια λάθη μας. Επιλέξαμε να είμαστε μία κυβέρνηση που δεν αρνείται τις αδυναμίες της, αλλά και που δεν υποτάσσεται σε αυτές. Έτσι, τώρα, η κάλυψη των κενών που εντοπίστηκαν στην πρώτη θητεία γίνονται προτεραιότητες για τη δεύτερη.
 
Και αυτό το οποίο θέλω να κάνουμε από τώρα μέχρι τις εκλογές είναι να μιλήσουμε πρωτίστως για το μέλλον, για το πρόγραμμά μας, γι’ αυτά που θέλουμε να κάνουμε την επόμενη τετραετία, γι’ αυτό εδώ το πρόγραμμα το οποίο εμφανίζεται εδώ στην περιληπτική μου μορφή.
 
Είναι το πρόγραμμα της δεύτερης τετραετίας της Νέας Δημοκρατίας. Είναι ένα συμπαγές και κοστολογημένο σχέδιο. Είναι μέτρα ενταγμένα σε συγκεκριμένα χρονοδιαγράμματα. Περιγράφουν την Ελλάδα την οποία οραματίζομαι σε πέντε κεφάλαια: μία Ελλάδα παραγωγική, μία Ελλάδα κοινωνική, μία Ελλάδα δίκαιη, μία Ελλάδα σύγχρονη και μία Ελλάδα πάντα ισχυρή.
 
Ο πρώτος στόχος, αδιαπραγμάτευτος για μένα και να μου έχετε εμπιστοσύνη ότι μπορούμε να τον πετύχουμε: θα αυξήσουμε τους μισθούς κατά 25% μέσα σε μία τετραετία. Ο μέσος μισθός θα πάει στα 1.500 ευρώ και ο κατώτατος θα πάει στα 950 ευρώ.Θα έχουμε, επιτέλους, νέο μισθολόγιο για το Δημόσιο και θα έχουμε επιπλέον φοροελαφρύνσεις. Θα αυξήσουμε το αφορολόγητο κατά 1.000 ευρώ για κάθε παιδί.
 
Θα καταργήσουμε σταδιακά το τέλος επιτηδεύματος. Θα μειώσουμε τουλάχιστον κατά 30% τα τεκμήρια διαβίωσης, μια άδικη φορολογία που έρχεται από το παρελθόν. Θα μειώσουμε τουλάχιστον κατά μία μονάδα τις εργοδοτικές εισφορές.Θα μου πείτε, πώς μπορούμε να τα πετύχουμε αυτά; Μπορούμε να τα πετύχουμε διότι η προϋπόθεση γι’ αυτήν την πολιτική είναι να έχουμε ανάπτυξη πολύ υψηλότερη της Ευρώπης, περισσότερες επενδύσεις. Και, ναι, η ανεργία στο τέλος του 2027 -θυμηθείτε τα λόγια μου- θα είναι κάτω του 8%. Θ0α πλησιάζει, επιτέλους, τον ευρωπαϊκό μέσο όρο.
 
Θέλω να αυξήσουμε τους επαγγελματίες αγρότες. Θα διαθέσω περισσότερους πόρους για τους νέους αγρότες. Ξέρω ότι έχουμε εκκρεμότητες τέτοιες και στην Ηλεία και στην Αιτωλοακαρνανία. Και, ναι, τα έσοδά μας από τον τουρισμό μπορούν να φτάσουν τα 30 δισεκατομμύρια μέχρι το τέλος της δεκαετίας. Σκεφτείτε πόσες πρόσθετες θέσεις εργασίας και πόσο καλύτερους μισθούς θα συνεπάγεται αυτό.
 
Θα ολοκληρώσουμε 10 μεγάλα εμβληματικά έργα. Ένα από αυτά φυσικά, αυτό θα ολοκληρωθεί πριν το τέλος της τετραετίας, θα είναι ο αυτοκινητόδρομος Πάτρα -Πύργος. Και, ανοίγω μια παρένθεση, ο Πάτρα - Πύργος δεν σταματάει στον Πύργο. Έχω ήδη δώσει την έγκρισή μου να ολοκληρωθούν οι μελέτες ώστε να συνδεθεί η Ηλεία με τη Μεσσηνία και να αποκτήσει και οδική σύνδεση της προκοπής η Αρχαία Ολυμπία.
 
Ο δεύτερος στόχος, προσωπικός μου στόχος: αξιοπρεπής δημόσια υγεία. Ξέρω ότι το Εθνικό Σύστημα Υγείας δοκιμάστηκε τα χρόνια της πανδημίας, αλλά αποτελεί δέσμευσή μου στο τέλος της τετραετίας να έχουμε ένα διαφορετικό Εθνικό Σύστημα Υγείας.Θα αναβαθμίσουμε, με χρήματα του Ταμείου Ανάκαμψης, 156 κέντρα υγείας. Σε 80 νοσοκομεία θα έχουμε καινούργια τμήματα εκτάκτων περιστατικών. Θα βάλουμε -και μπορούμε να το κάνουμε, επιτέλους- τέλος στα ράντζα και θα μειώσω στο μισό τον χρόνο εξυπηρέτησης των ασθενών. Δεν δέχομαι, στην Ελλάδα του 2023, να πρέπει να περιμένεις μήνες και μήνες για μια προγραμματισμένη εγχείρηση.Θα έχουμε νέα νοσοκομεία. Τουλάχιστον τέσσερα στον αριθμό, στην Κομοτηνή, στη Σπάρτη, νέο παιδιατρικό και ογκολογικό στη Θεσσαλονίκη, απομακρυσμένες μονάδες τηλεϊατρικής. Αλλά θα έχουμε και κάτι ακόμα, θα επεκτείνουμε για όλες και για όλους τον θεσμό του Προσωπικού Γιατρού. Ήδη πολλοί από εσάς έχετε εγγραφεί, είναι ένας επιτυχημένος θεσμός. Αλλά το σημαντικότερο, φίλες και φίλοι, θα κλείσουμε τις εκκρεμότητες σχετικά με το προσωπικό. Θα προσλάβουμε 10.000 νοσηλευτές και γιατρούς μέσα στην επόμενη τετραετία.Θα επαναλάβω εδώ τη δέσμευσή μου -τα είπα σήμερα και στην Ηλεία, όταν βρέθηκα στην Αμαλιάδα και στον Πύργο-, καμία μονάδα υγείας δεν πρόκειται να κλείσει, όλες θα εκσυγχρονιστούν, όλες θα αποκτήσουν το ρόλο τους. Δεν έχει σημασία αν είναι μικρό νοσοκομείο ή μεγαλύτερο νοσοκομείο.Θα κλείσουμε τις εκκρεμότητες σε σχέση με το προσωπικό. Και θα ξέρετε ότι η υγεία θα μετατραπεί, επιτέλους, από μεγάλος ασθενής σε πρωταγωνιστή της κοινωνικής πολιτικής της Νέας Δημοκρατίας. Αυτό είναι προσωπική μου δέσμευση, είναι προσωπικό μου στοίχημα και να μου έχετε εμπιστοσύνη ότι ξέρω πώς να το κάνω πράξη.
 
Να μιλήσουμε τώρα λίγο για την παιδεία. Εκτός από τους διαδραστικούς πίνακες, θα ξεπεράσουμε τα 150 Πρότυπα σχολεία. Θυμάστε πόσο πολεμήθηκαν τα Πρότυπα και τα Πειραματικά από κάποιους; Τώρα αναγνωρίζουν τη μεγάλη τους αξία και βρισκόμαστε αντιμέτωποι με την ευχάριστη κατάσταση να έχουμε πολλές περισσότερες αιτήσεις από όσες μπορούμε να εξυπηρετήσουμε.Ολοήμερο δημοτικό παντού, με ωράριο έως το απόγευμα, για να ανακουφίσουμε τις εργαζόμενες μητέρες. Αναβάθμιση της επαγγελματικής εκπαίδευσης, καλύτεροι μισθοί για τους εκπαιδευτικούς, καλύτερη στέγη για τους φοιτητές. Θα κατασκευάσουμε 8.500 θέσεις σε φοιτητικές εστίες.
 
Ήδη ξέρετε καλά ότι το φοιτητικό επίδομα αυξήθηκε ήδη από τα 1.000 στα 1.500 ευρώ και στα 2.000 ευρώ εάν συγκατοικήσετε. Δύο χιλιάδες ευρώ σημαίνει ότι αν δύο σας μείνετε μαζί ή τρεις μείνετε μαζί, 4.000 ευρώ ή 6.000 ευρώ. Αυτό σημαίνει ουσιαστικά πλήρης κάλυψη του κόστους ενοικίου.
 
Αλλά, προσέξτε, μου το λένε παντού τα νέα παιδιά, δεν γίνεται αυτή τη στιγμή να μην μπορούν τα νέα παιδιά να φύγουν από το σπίτι τους, να κάνουν την οικογένειά τους και να αποκτήσουν το δικό τους σπίτι. Το πρόγραμμα «Σπίτι μου» απαντά ακριβώς σε αυτή σας την ανάγκη. Θα διπλασιάσω τους πόρους που διαθέτουμε: 20.000 νέοι και νέα ζευγάρια θα αποκτήσουν το δικό τους σπίτι, αποπληρώνοντας ένα ευνοϊκό δάνειο με δόσεις μικρότερες από το ενοίκιο που θα πλήρωναν διαφορετικά.
 
Η δίκαιη Ελλάδα απευθύνεται, ωστόσο, κυρίως στους πιο αδύναμους. Το Ελάχιστο Εγγυημένο Εισόδημα αυξάνεται 8%. «Προσωπικός Βοηθός», τόσο σημαντικός για τα άτομα με αναπηρία, σε πρώτη φάση επεκτείνεται σε 2.000 συμπολίτες μας σε ολόκληρη τη χώρα.
 
Είμαι υπερήφανος για την κοινωνική μας πολιτική. Είμαι υπερήφανος που ασχοληθήκαμε με μία σειρά από πολύ δύσκολα κοινωνικά θέματα τα οποία δήθεν προοδευτικές κυβερνήσεις του παρελθόντος είχαν αφήσει τελείως στο περιθώριο.Διότι η Νέα Δημοκρατία, φίλες και φίλοι, είναι η μεγάλη λαϊκή παράταξη της κοινωνικής δικαιοσύνης, που θέλει να δίνει ευκαιρίες σε όλους, πρωτίστως στους πιο αδύναμους.
 
Και βέβαια, η νέα μεγάλη μεταρρύθμιση του κράτους. Το κράτος δεν αρκεί μόνο να είναι ψηφιακό, πρέπει να αλλάξουμε και τις εσωτερικές διαδικασίες. Για πρώτη φορά είχαμε πανελλήνιο διαγωνισμό του ΑΣΕΠ. Παραπάνω από 70.000 έδωσαν, εξετάστηκαν. Όσοι μπαίνουν στο Δημόσιο θα μονιμοποιούνται ύστερα από διετή δοκιμασία, αλλά θα αξιολογούνται όλοι διαρκώς. Δεν κάνω πίσω ούτε βήμα στην ανάγκη να υπάρχει αξιολόγηση παντού.Στο τέλος της τετραετίας, αυτό το μεγάλο βήμα το οποίο έχουνε κάνει με το gov.gr θα έχει ολοκληρωθεί. Όλο το Δημόσιο θα είναι 100% ψηφιακό. Αλλά πρέπει να είναι και αποτελεσματικό. Δεν αρκούν μόνο οι ψηφιακές συναλλαγές. Χρειαζόμαστε και επαγγελματικές συμπεριφορές.
 
Και μία Δικαιοσύνη η οποία, επιτέλους, επιτέλους θα αποδίδεται στην ώρα της. Αυτό είναι το σημείο που η δίκαιη Ελλάδα συναντά και την ψηφιακή και την πράσινη Ελλάδα. Ξέρω πόσο σας απασχολούν τα θέματα αυτά, ειδικά τους άρχοντες της τοπικής αυτοδιοίκησης εδώ, στην περιοχή σας.
 
Μέχρι το 2027 το 80% των αναγκών μας σε ηλεκτρικό ρεύμα θα παράγεται από Ανανεώσιμες Πηγές Ενέργειας. Είναι φθηνές, είναι καθαρές. Κανείς δεν μπορεί να μας εκβιάσει και να μας κλείσει το αέριο και να μας έχει ομήρους.Φυσικά, τα προγράμματα αυτά δεν αφορούν μόνο τους μεγάλους παραγωγούς, αφορούν και εσάς. Είδατε την ανταπόκριση που υπήρχε σε όλα τα προγράμματα εξοικονόμησης. Από το «Αλλάζω θερμοσίφωνα» -και ο θερμοσίφωνας Ανανεώσιμη Πηγή Ενέργειας είναι-, μέχρι τα «Φωτοβολταϊκά στη στέγη», μέχρι τα μικρά φωτοβολταϊκά για τους αγρότες και τις Ενεργειακές Κοινότητες, για να μπορεί ο αγροτικός κόσμος να μειώσει το κόστος παραγωγής του.
 
Τέλος, θέλω να μιλήσω λίγο για την ισχυρή Ελλάδα. Αυτή η οποία είναι ήδη γύρω μας, με ισχυρές Ένοπλες Δυνάμεις. Ένοπλες Δυνάμεις που δεν δίστασαν, φίλες και φίλοι, να πετάξουν στο εμπόλεμο Σουδάν για να μπορέσουν να απεγκλωβίσουν τους συμπολίτες μας, οι οποίοι βρέθηκαν εν μέσω ενός τραγικού εμφυλίου πολέμου.
 
Ναι, τα σύνορα μας είναι θωρακισμένα. Αλλά η φωνή μας ακούγεται ηχηρή παντού, από τις Βρυξέλλες μέχρι το αμερικανικό Κογκρέσο, ενισχύοντας την αξιοπιστία της πατρίδας μας, επενδύοντας πάνω σε μεγάλες διπλωματικές συμφωνίες.
 
Εδώ, στο Ιόνιο, επεκτείναμε τα χωρικά μας ύδατα στα 12 μίλια. Η χώρα μας μετατρέπεται σε ενεργειακό κόμβο. Σε πρωταγωνιστή. Όλοι θέλουν να συνομιλούν μαζί μας όταν μιλάμε για τα περιφερειακά ζητήματα της ενέργειας στην γειτονιά μας. Και έτσι θα συνεχίσουμε.
 
Ο φράχτης στον Έβρο θα ολοκληρωθεί με ή χωρίς ευρωπαϊκούς πόρους. Και να ντρέπονται κάποιοι που ζητούσαν στις Βρυξέλλες με τροπολογίες να μην χρηματοδοτήσει η Ευρωπαϊκή Ένωση ένα τόσο απαραίτητο εθνικό έργο.
 
Και βέβαια, τα εξοπλιστικά μας προγράμματα θα ολοκληρωθούν. Επιτρέψτε μου να κάνω μια ειδική μνεία σε ένα εξοπλιστικό προγράμματα που εμμέσως σας αφορά και εσάς. Το 2028, αισίως, θα παραλάβουμε τα πρώτα υπερσύγχρονα μαχητικά αεροσκάφη F-35, 5ης γενιάς. Για όσους δεν το γνωρίζουν, τα αεροσκάφη αυτά θα έχουν ως βάση τους την Ανδραβίδα, όπου θα γίνουν επενδύσεις παραπάνω από 150 εκατομμύρια για να μπορέσουμε να εξυπηρετήσουμε το πιο σύγχρονο μαχητικό το οποίο υπάρχει σήμερα διαθέσιμο στον κόσμο.
 
Και βέβαια, όταν μιλάμε για τα θέματα ασφάλειας, 5.000 αστυνομικοί -κρατήστε αυτό το νούμερο- θα απεμπλακούν από γραφειοκρατικές διαδικασίες μέσω της ψηφιακής επανάστασης και θα βρεθούν τελικά δίπλα στον πολίτη, εκεί όπου πραγματικά πρέπει να είναι ταγμένοι.
 
Φίλες και φίλοι, μίλησα σύντομα, θα μπορούσα να μιλήσω πολύ περισσότερο για το όραμά μου για την Ελλάδα της επόμενης τετραετίας. Αυτές, όμως, οι κοστολογημένες προτάσεις, αυτό το ρεαλιστικό πρόγραμμα, αυτό το πρόγραμμα το οποίο πιστεύω ότι εκφράζει το κοινό μας όραμα για το πώς η Ελλάδα μπορεί να γίνει πραγματικά μια ευρωπαϊκή χώρα, τι συναντά άραγε απέναντί του;
 
Θα μιλήσω λίγο, πολύ λίγο για την αντιπολίτευση, αλλά θέλω να πω κάποια πράγματα καθώς βρισκόμαστε ήδη στο μέσο της προεκλογικής περιόδου. Έχουμε έναν ΣΥΡΙΖΑ που, αφού απέτυχε ως κυβέρνηση, απέτυχε και ως αξιωματική αντιπολίτευση. Αποτυγχάνει και τώρα ως «σοβαρή δύναμη». Αποδεικνύει ότι παραμένει αδιόρθωτος, μίζερος σαν τη δική του πραγματικότητα και δυστυχώς σκοτεινός σαν τα δικά του διαφημιστικά μηνύματα.
 
Πάω σε περιοδείες, πολλοί μου λένε, «Πρόεδρε, βλέπουμε αυτά που μας δείχνει ο Τσίπρας και μας πιάνει η καρδιά μας». Δεν είναι αυτή η σημερινή πραγματικότητα. Όλα μαύρα τα έχει βάψει.  Μέχρι και τις αγκινάρες μαύρες τις είχε.Αλλά μην σας πιάνει η καρδιά σας με την ψεύτικη μαυρίλα. Θα τους στείλετε εσείς τον λογαριασμό και την απάντηση στην κάλπη της 21ης Μαΐου. Γιατί δεν είναι αυτή η Ελλάδα του 2023. Αλλά τα ίδια έκανε και όταν έκλεισε τις τράπεζες, όταν μας φόρτωσε με ένα τρίτο αχρείαστο μνημόνιο, όταν επέβαλε 29 φόρους και 17 περικοπές, όταν τσάκισε τους συνταξιούχους με τον νόμο Κατρούγκαλου.
 
Έτσι έκανε και μετά, όμως, όταν τον καταδίκασε ο λαός. Τέσσερα χρόνια τώρα στη Βουλή, με τους συναδέλφους, μάς έκανε πάντα εντύπωση πώς είναι δυνατόν η αξιωματική αντιπολίτευση να λέει «όχι» στις φοροαπαλλαγές, να λέει «όχι» στις αυξήσεις, «όχι» στον φράχτη στον Έβρο, όχι στους εξοπλισμούς, ακόμα «όχι» και στα δικαιώματα των συμπολιτών μας με αναπηρία. «Όχι» μέχρι και στο «όχι» της Δημοκρατίας απέναντι στη Χρυσή Αυγή.
 
Αν είχαμε εδώ τον Γενικό Γραμματέα του Κομμουνιστικού Κόμματος, θα έλεγε για τον κ. Τσίπρα: «Αυτός είναι». Ώστε να τάζει και πάλι σήμερα τζάμπα παροχές, 83 δισεκατομμύρια από το αγαπημένο του λεφτόδεντρο. Και -αυτό έχει ενδιαφέρον- με περίλυπο ύφος ζητά να κυβερνήσει πρώτη φορά, λέει, χωρίς μνημόνια. Πρώτη φορά να κυβερνήσει χωρίς μνημόνια τα οποία έφερε ο ίδιος. Μα είναι σοβαρός;
 
Λοιπόν, κι εγώ ζητάω να κυβερνήσω πρώτη φορά χωρίς τις δυσκολίες που ζήσαμε, χωρίς υβριδικές επιθέσεις, χωρίς κορονοϊό, χωρίς πόλεμο στην Ουκρανία, χωρίς διεθνή πληθωρισμό, χωρίς συνεχείς απειλές στο Αιγαίο.
 
Όπως έχω πει, φίλες και φίλοι, από τη σύγκρουση προτιμώ τη σύγκριση. Ας συγκρίνουμε, λοιπόν, δύο τετραετίες. Λόγια και πράξεις, και μαζί τους υποκρισία και αλήθεια. Δεν μπορείς, φίλες και φίλοι, να έχεις κάνει κεντρικό σου σύνθημα το «Δικαιοσύνη παντού» και να έχεις στο πλευρό σου τον ένοχο 13-0 στο Ειδικό Δικαστήριο κ. Παππά, αμετάκλητα καταδικασμένο.
 
Αλλά θέλω να πω κάτι για τα νέα παιδιά. Δεν μπορείς να καμαρώνεις ετεροχρονισμένα για την αριστεία όταν ζητάς τα παιδιά να μπαίνουν στα πανεπιστήμια γράφοντας 1 και 2. Επέλεξε ο κ. Τσίπρας να βάλει επικεφαλής του ψηφοδελτίου Επικρατείας έναν διακεκριμένο καθηγητή του Χάρβαρντ, και καλά έκανε γιατί είναι ένας σοβαρός επιστήμονας. Στο ίδιο πανεπιστήμιο από το οποίο έχω αποφοιτήσει και εγώ.
 
Και, αναρωτιέμαι, στο Χάρβαρντ έχουν βαριοπούλες; Στο Χάρβαρντ έχουν μολότοφ; Η Πανεπιστημιακή Αστυνομία είναι καλή στην Αμερική αλλά κακή στο πανεπιστήμιο της Πάτρας; Κι αφού ο ίδιος -προσέξτε την υποκρισία- διδάσκει σε ιδιωτικό πανεπιστήμιο, γιατί το αρνείται εδώ, στην Ελλάδα; Αλλά και ως εκπαιδευτικός, πώς ανέχεται ο αρχηγός του να λέει τέτοια ψέματα στα παιδιά λίγο πριν τις πανελλαδικές; Να προσβάλλει όλους τους μαθητές οι οποίοι διαβάζουν σήμερα αλλά και τους γονείς τους;
 
Στη σύγκριση προγραμμάτων και συνέπειας ο κ. Τσίπρας δίνει λευκή κόλλα, κι ας αντιγράφει. Μέχρι και το σύνθημα «Μένουμε Ευρώπη, γινόμαστε Ευρώπη» μιμήθηκε. Βέβαια, κλέβοντας από το ΠΑΣΟΚ, είδα και το «Συμβόλαιο για την Αλλαγή». Τα θυμόμαστε λίγο εμείς, οι παλαιότεροι. 
 
Γι’ αυτό σπεύδει τώρα να ενεργοποιήσει τη «νάρκη» της απλής αναλογικής. Ο στόχος του είναι ένας: η σύγχυση και το πολιτικό χάος. Και τι δεν έχουμε ακούσει αυτές τις τρεις εβδομάδες. Κυβέρνηση ηττημένων, κυβέρνηση ανοχής, φλερτ, ανοιχτό ή υπόγειο, με τον κ. Βαρουφάκη, που τα ευρώ σας τα έχει ήδη αλλάξει με «Δήμητρες», μετατρέποντας σε τυπωμένα χαρτιά τις δικές σας καταθέσεις.
 
Γι’ αυτό κλείνει το μάτι και τώρα στις ψήφους του εγκληματία Κασιδιάρη. Εδώ θέλω να σταθώ λίγο. Ξέρετε, είχαμε μια μεγάλη ευκαιρία τα τρία μεγαλύτερα κόμματα να συνταχθούμε και να υψώσουμε ένα δημοκρατικό ανάχωμα απέναντι στους ναζιστές δολοφόνους. Και δυστυχώς επέλεξε ο ΣΥΡΙΖΑ να είναι απών από αυτή τη μεγάλη μάχη της δημοκρατίας. Ας είναι. Την κερδίσαμε μόνοι μας. Η διάταξη την οποία ψηφίσαμε στάθηκε στο δικαστήριο και οι μαχαιροβγάλτες της Χρυσής Αυγής αποκλείστηκαν από την κάθοδο τους στις εκλογές.
 
Φίλες και φίλοι, δικός μας αντίπαλος είναι ένας, αυτός είναι η ακυβερνησία. Αλλά έχουμε και έναν ακόμα αντίπαλο: κάθε συνεργασία που μπορεί ενδεχομένως να οδηγήσει σε παραλυσία. Προσέξτε.

Τα πράγματα γύρω μας δεν θα γίνουν πιο εύκολα, και σε ένα πιο ασταθές περιβάλλον με έναν απρόβλεπτο γείτονα -τώρα η Τουρκία μπορεί να μας κάνει ανοίγματα φιλίας, αλλά ποιος ξέρει εάν μετά τις εκλογές δεν γυρίσει πίσω στην επιθετική της ρητορική- η Ελλάδα δεν μπορεί και δεν πρέπει να ρισκάρει όσα πέτυχε, φεύγοντας από το δρόμο της σιγουριάς και της προόδου. Ούτε να κινείται σε ένα θολό τοπίο, με θολές δηλώσεις.
 
Δεν γίνεται ο αρχηγός του ΠΑΣΟΚ να προσβάλλει ουσιαστικά τους πολίτες, με τη θέση του ότι Πρωθυπουργός αύριο δεν θα είναι αυτός που θα ψηφιστεί στην κάλπη αλλά κάποιος «άγνωστος» που τον γνωρίζει, θα τον επιλέξει ο ίδιος, αλλά δεν μας τον λέει προεκλογικά.
 
Είναι καλό να μετράμε το μπόι μας και όχι τη σκιά μας, όπως λέει και ο σοφός ελληνικός λαός. Κυρίως, όμως, να βρισκόμαστε όλοι μας στο ύψος το οποίο απαιτούν οι περιστάσεις. Ενα θέλω να σας ζητήσω καθώς πλησιάζουμε πια προς την κορύφωση της προεκλογικής περιόδου. Η πατρίδα μας δεν ζητά από εμάς ούτε να ξανανοίγουμε κάθε τόσο τις πληγές του εμφυλίου, ούτε να μαλώνουμε για την παράδοση παλαιότερων ηγετών.
 
Όσο αυτοί τσακώνονται για την παρακαταθήκη του Ανδρέα Παπανδρέου, εμείς θα μιλάμε για το μέλλον της πατρίδας μας. Για το πώς θα αυξήσουμε τα εισοδήματα, πώς θα μειώσουμε τους φόρους, πώς θα δημιουργήσουμε θέσεις εργασίας, πώς θα έχουμε μια καλύτερη δημόσια υγεία, πώς θα ασφαλίσουμε τα σύνορά μας.
 
Και εν πάση περιπτώσει, ας μετατρέψουμε επιτέλους και την ιστορία σε χρήσιμη εμπειρία. Γι’ αυτό και όλοι αυτοί οι προεκλογικοί διαξιφισμοί λίγο με αφορούν. Αυτό το οποίο με ενδιαφέρει, και για αυτό σας μίλησα και θα εξακολουθώ να μιλάω, είναι η σημασία των στιγμών και είναι τελικά τα μεγάλα στοιχήματα του αύριο. Είναι πώς θα οικοδομήσουμε μαζί την Ελλάδα της σιγουριάς, της ευημερίας. Μία Ελλάδα που πραγματικά θα μας αξίζει.
 
Ακριβώς για όλα τα παραπάνω επιμένω ότι ο τόπος σήμερα έχει ανάγκη όσο ποτέ καθαρό ορίζοντα στην πορεία και καθαρή λύση στην ηγεσία. Όσο καθαρό προκύπτει και το ερώτημα που καλούμαστε να απαντήσουμε την 21η Μαΐου: βαδίζουμε μπροστά ή γυρίζουμε πίσω; Συνεχίζουμε με ελαφρύνσεις και καλύτερες αμοιβές ή ξανακυλάμε σε φόρους και περικοπές . Θέλουμε, θέλετε μια πατρίδα θωρακισμένη και ασφαλή ή έναν τόπο αδύναμο σε κάθε απειλή; Με φωνή περήφανη και δυνατή στο εξωτερικό ή με αμήχανους επισκέπτες απέναντι σε ξένους ηγέτες; Με άλλα λόγια, όλα αυτά τα διλήμματα ενώνονται τελικά σε ένα: θέλουμε Νέα Δημοκρατία και Πρωθυπουργό Κυριάκο Μητσοτάκη ή ΣΥΡΙΖΑ και Πρωθυπουργό Αλέξη Τσίπρα; Τόσο απλά αλλά και τόσο σοβαρά.
 
Σε αυτή, λοιπόν, την κάλπη, και μία κάλπη υπάρχει μόνο -μην ακούω τι θα γίνει στη δεύτερη κάλπη, μία κάλπη βλέπω εγώ μόνο μπροστά μου, την 21η Μαΐου- δεν χωρούν αψήφιστες ψήφοι και άσφαιρα μηνύματα δήθεν διαμαρτυρίας. Κανένα λάθος δεν διορθώνεται μετά. Αντίθετα, ένα ηχηρό μήνυμα αυτής της κάλπης θα ανοίξει το δρόμο για την προοπτική που ζητά η χώρα, την αυτοδύναμη Ελλάδα και την αυτοδύναμη Νέα Δημοκρατία.
 
Αυτό δεν αποτελεί κομματική σκοπιμότητα. Στη σημερινή συγκυρία η σταθερή κυβέρνηση είναι εθνική αναγκαιότητα. Αποκτά ξεχωριστή σημασία στη δική σας περιοχή. Έχετε μία βαθιά δημοκρατική παράδοση. Δεν ακολουθούσε πάντα τις δικές μας ιδέες, συμβάδιζε όμως πάντα με την πραγματικότητα. Και αυτή δηλώνει ότι πολλά παλιά ιδεολογικά σύνορα ήδη ξεθωριάζουν κάτω από το φως της ανάγκης για ένα καλύτερο αποτέλεσμα.
 
Ελληνίδες και Έλληνες ενώνονται και πάλι, όπως ενώθηκαν το 2019, σε ένα πλατύ ποτάμι. Είναι το κύμα του υπεύθυνου πατριωτισμού και του δημιουργικού εκσυγχρονισμού που γεννήθηκε το 2019 και φουσκώνει και πάλι συσπειρώνοντας όλους τους πολίτες, όλους, που χωρίς κομματικές παρωπίδες διεκδικούν ένα καλύτερο σήμερα για τους ίδιους και σίγουρα ένα καλύτερο αύριο για τα παιδιά τους.Είναι ένα ρεύμα που έχει κορμό ένα κόμμα, δεν έχει ωστόσο μόνο ένα χρώμα. Κι αυτό το μεγάλο ρεύμα της προόδου σας καλώ απόψε να το γιγαντώσουμε, να πλημμυρίσει και να ανθίσει σε κάθε γωνιά της χώρας, με εσάς πρωταγωνιστές, τα στελέχη της Νέας Δημοκρατίας. Εξάλλου, Πατρινός είναι και ο Γραμματέας μας της Πολιτικής Επιτροπής, ο Παύλος Μαρινάκης.Δίπλα μας θα βρεθεί κάθε πατριώτης που διεκδικεί ό,τι και εμείς, την Ελλάδα, τους Έλληνες πρώτους στην Ευρώπη. Αυτό το μήνυμα μεταφέρετέ το παντού, πόλη - πόλη, χωριό - χωριό, γειτονιά - γειτονιά.
 
Κωνσταντίνου και Ελένης θα γιορτάσει η Δημοκρατία μας, με την πατρίδα μας περήφανη να τρέχει τον δρόμο της προόδου με μεγαλύτερη ταχύτητα, πιο παραγωγική, πιο κοινωνική, πιο δίκαιη. Ψηλά τις σημαίες της προόδου. Είμαστε πολλοί και κάθε μέρα γινόμαστε περισσότεροι. Το μέλλον δεν μπορεί να περιμένει. Στις 22 Μαΐου θα φέρουμε την νίκη στην Πάτρα, στην Αχαΐα. Βαδίζοντας όπως έχουμε αποφασίσει, σταθερά, τολμηρά και πάντα μπροστά.Πάμε για την νίκη. Ζήτω η Νέα Δημοκρατία. Ψηλά τις σημαίες.Σας ευχαριστώ πολύ.