Σας ευχαριστώ γι΄ αυτή τη θεαματική υποδοχή. Τα Τρίκαλα στέλνουν μήνυμα νίκης. Θα είμαστε νικητές σε δέκα μέρες από τώρα. Και ο στόχος, αγαπητέ Πρόεδρε, αγαπητέ Κώστα, αγαπητέ Δήμαρχε, που βάζω εδώ στα Τρίκαλα είναι πολύ υψηλός. Δε θα είμαστε μόνο πάνω από τον εθνικό μέσο όρο, θα είμαστε πάνω από το ποσοστό που πήραμε στις εκλογές του 2019.
 
Φίλες και φίλοι, ήρθα σήμερα να σας σφίξω το χέρι, δεν μπορούσα, δεν υπήρχε περίπτωση να ολοκληρώσω την προεκλογική μου εκστρατεία χωρίς να ξαναπεράσω από τη Θεσσαλία και χωρίς να έρθω ειδικά εδώ στα Τρίκαλα, που γίνονται τόσο σπουδαία πράγματα. Μια πόλη, η οποία πρωταγωνιστεί στην ανάπτυξη της χώρας, με έναν άξιο Δήμαρχο, με έναν άξιο Περιφερειάρχη που τη στηρίζει, που αποδεικνύει ότι όταν υπάρχει εξαιρετική συνεργασία μεταξύ της Αυτοδιοίκησης και της κεντρικής κυβέρνησης, μπορούμε να βελτιώσουμε τις ζωές των πολιτών. Να τις κάνουμε καλύτερες και αυτό, τελικά, είναι και το στοίχημα της επόμενης μέρας.Είχε δίκιο ο Δήμαρχος όταν είπε, ότι σήμερα το δίλημμα των εκλογών είναι πολύ απλό: θα προχωρήσουμε μπροστά σε μία πορεία ευημερίας, σε μία πορεία εθνικής ανάταξης, σε μία πορεία εθνικής υπερηφάνειας ή θα γυρίσουμε πίσω, σε μία εποχή υψηλών φόρων, ασταθούς εξωτερικής πολιτικής, εσωτερικής και εξωτερικής ανασφάλειας; Και τα Τρίκαλα σήμερα ψήφισαν ήδη. Πάμε σταθερά, τολμηρά, μπροστά. 

Πολλοί από εσάς είχατε την ευκαιρία φαντάζομαι, χθες, να παρακολουθήσετε την τηλεμαχία, το debate, που κάποιοι θυμάστε έλεγαν ότι δεν πάμε σε debate. Να, λοιπόν, που πήγαμε σε debate και θα ξαναπάμε και σε άλλο debate, εφόσον χρειαστεί.
Αλλά το debate τι κατέδειξε φίλες και φίλοι; Τι κατάλαβα εγώ από αυτή την εμπειρία, τρεις ώρες που συνομιλούσα με τους πολιτικούς αρχηγούς; Ότι υπάρχει σήμερα ουσιαστικά μία αξιόπιστη πολιτική πρόταση διακυβέρνησης της χώρας: η πρόταση της Νέας Δημοκρατίας.Από την άλλη υπάρχει ένας προοδευτικός αχταρμάς. Συμφωνούν σε ένα πράγμα μόνο όλοι τους: ότι δεν θέλουν τη Νέα Δημοκρατία κυβέρνηση και τον Μητσοτάκη Πρωθυπουργό. Ο ελληνικός λαός δεν θα τους κάνει το χατίρι.
 
Αυτό εξαρτάται από όλους εσάς, διότι όπως είπε και ο Πρόεδρος, ναι, βλέπετε έχουμε ένα πολύ καλό ρεύμα, θα είμαστε νικητές, αλλά μην ξεχνάτε την Κυριακή το πρωί την 21η Μαΐου οι κάλπες, όταν θα ανοίξουν, είναι άδειες. Και μέχρι το τέλος της ημέρας πρέπει να έχουν γεμίσει και πρέπει να έχουν γεμίσει με πολλά ψηφοδέλτια της Νέας Δημοκρατίας, ώστε το βράδυ αυτής της ημέρας ένα να είναι σίγουρο: ότι ο ελληνικός λαός θα έχει στείλει ένα ξεκάθαρο μήνυμα, ότι η επόμενη κυβέρνηση, θα είναι η κυβέρνηση της Νέας Δημοκρατίας. Για να μπορέσουμε να συνεχίσουμε φίλες και φίλοι αυτή τη σημαντική προσπάθεια που ξεκινήσαμε πριν από τέσσερα χρόνια, εν μέσω τόσων δυσκολιών. Δεν χρειάζεται να σας τις αναφέρω. Διαχειριστήκαμε πάρα πολλές κρίσεις, κρατήσαμε τη χώρα ασφαλή, προστατεύσαμε τα σύνορά μας, αποκρούσαμε όλες τις επιβουλές στην εθνική μας κυριαρχία. Χτίσαμε συμμαχίες.Η φωνή μας σήμερα ακούγεται, από το Κογκρέσο των Ηνωμένων Πολιτειών μέχρι τις Βρυξέλλες. Ισχυρή. Αλλά ταυτόχρονα έκανα πράξη και όλες τις κεντρικές προεκλογικές μου δεσμεύσεις.
 
Όταν είχα έρθει να μιλήσω σε εσάς πάλι στη Θεσσαλία, το 2019,  είχα αναλάβει απέναντί σας μια κεντρική δέσμευση. Είχα πει ξεκάθαρα ότι θα μειώσω τους φόρους και τις συντάξεις και θα επιστρέψω στη μεσαία τάξη, αυτά που σας πήρε ο Αλέξης Τσίπρας. Και το έκανα πράξη. Μειώσαμε τους φόρους, μειώσαμε τις εισφορές, στηρίξαμε την κοινωνία, την επιχειρηματικότητα, τον κόσμο της εργασίας στη διάρκεια της πανδημίας. Στηρίξαμε τα νοικοκυριά στη διάρκεια της ενεργειακής κρίσης.
 
Πενηντα-επτά δισεκατομμύρια ευρώ δαπανήσαμε για να κρατήσουμε όρθια την ελληνική κοινωνία. Και σήμερα χαίρομαι γιατί βλέπω εδώ, αγαπητέ μου Δήμαρχε, μια ζωντανή αγορά εδώ στα Τρίκαλα. Όλες οι επιχειρήσεις γνωρίζουν πολύ καλά ότι αν δεν είχαμε σταθεί δίπλα τους στα χρόνια της πανδημίας, τα πράγματα θα ήταν πολύ πιο δύσκολα. 
 
Κάναμε το καθήκον μας. Προστατεύσαμε την κοινωνία και βάλαμε τη χώρα σε μια σταθερή τροχιά ανάπτυξης. Αυτή η τροχιά ανάπτυξης πρέπει να συνεχιστεί πάσει θυσία. Είναι αυτή τελικά που θα μας φέρει καλύτερους μισθούς και καλύτερα εισοδήματα για όλους. Αν είχα δεσμευτεί προεκλογικά για ένα πράγμα, το 2019, ότι θα μειώσω τους φόρους και το έκανα πράξη, σήμερα σας κοιτώ στα μάτια και δεσμεύομαι για ένα πράγμα, και αυτό είναι ότι θα αυξήσω τους μισθούς για το δημόσιο και τον ιδιωτικό τομέα.Θα μειώσουμε και άλλο την ανεργία, θα τη ρίξουμε κάτω από το 10% και θα συνεχίσουμε τα μεγάλα αναπτυξιακά έργα, τα οποία αλλάζουν την όψη της Ελλάδος. 
 
Το πρώτο τμήμα του βόρειου άξονα του Ε65 που θα συνδέει τα Τρίκαλα με την Καλαμπάκα θα παραδοθεί πριν από το τέλος του έτους. Είναι ένας δρόμος ο οποίος βγάζει τα Τρίκαλα από την απομόνωση. Το δεύτερο τμήμα, το νότιο κομμάτι  το οποίο είναι τόσο σημαντικό για όλη τη Θεσσαλία θα παραδοθεί τους πρώτους τρεις μήνες του 2024 και όλος ο δρόμος θα έχει ολοκληρωθεί μέχρι το τέλος του 2025. Είχα δεσμευτεί εδώ στα Τρίκαλα προεκλογικά ότι ο Ε65 θα γίνει πράξη και μόνο εμείς ξέρουμε πόσους αγώνες δώσαμε για να μπορέσουμε να τον απεμπλέξουμε και να μπορέσει επιτέλους η δυτική Θεσσαλία να βγει από την απομόνωση και να ξεδιπλώσει την αναπτυξιακή τη δυναμική. Από 378 εκατομμύρια που είχατε από ΠΕΠ και ΕΣΠΑ σε 554 εκατομμύρια διαθέσιμα για όλη τη Θεσσαλία στην επόμενη προγραμματική περίοδο.
 
Όλα αυτά είναι σημαντικά έργα. Προσθέστε και σε αυτό τους πόρους του Ταμείου Ανάκαμψης. Μας έλεγε ο κ. Τσίπρας: «ότι πήγε λέει και διαπραγματεύτηκε 17 ώρες».  Και τι μας έφερε πίσω;  Ένα τρίτο μνημόνιο.  Εγώ πήγα και διαπραγματεύτηκα 5 μέρες και σας έφερα πίσω 31 δισεκατομμύρια ευρώ από το Ταμείο Ανάκαμψης.Είναι χρήματα που τα βλέπετε στις αστικές αναπλάσεις οι οποίες γίνονται, είναι χρήματα τα οποία θα τα δείτε στα μεγάλα αρδευτικά έργα, σημαντικές επενδύσεις, το φράγμα της Μεσοχώρας επιτέλους θα ολοκληρωθεί και θα προσθέσει σημαντική δυναμικότητα παραγωγής ηλεκτρικής ενέργειας από Ανανεώσιμες Πηγές Ενέργειας.
 
Η επόμενη τετραετία θα είναι η τετραετία των Ανανεώσιμων Πηγών Ενέργειας για όλους όμως, προσέξτε, όχι μόνο για τους μεγάλους. Φωτοβολταϊκά στη στέγη, αλλάζω θερμοσίφωνα, φωτοβολταϊκά για τους αγρότες μας, πιλοτικά προγράμματα τα οποία συνδέουν φωτοβολταϊκά με τους ΤΟΕΒ, ώστε να μπορέσετε οι παραγωγοί του πρωτογενούς τομέα να ρίξετε το κόστος ενέργειας και από εκεί που παλιά η ενέργεια ήταν συγκριτικό μειονέκτημα να γίνει συγκριτικό πλεονέκτημα.
 
Αυτό που θέλω να σας πω, φίλες και φίλοι, είναι ότι έχουμε ένα σχέδιο για την Ελλάδα της επόμενης τετραετίας. Θέλουμε να συνεχίζουμε να χτίζουμε πάνω στα θεμέλια τα οποία έχουμε ήδη οικοδομήσει. Για μια Ελλάδα παραγωγική, κοινωνική, δίκαιη, ισχυρή με έμφαση στο κοινωνικό πρόσωπό μας, με έμφαση στα καλά μας σχολεία, στα καλά μας πανεπιστήμια. Ξέρετε, μου κάνει πολύ εντύπωση πώς όλα τα κόμματα της αντιπολίτευσης, βρίσκονται απέναντι στις σημαντικές μεταρρυθμίσεις που κάνουμε στην παιδεία.Χθες, λίγοι ίσως το ξέρετε, κάναμε ένα πανελλαδικό διαγωνισμό, αυτό το οποίο αποκαλούμε εσωτερική PISA. Πήγαμε σε 600 σχολεία και κάναμε ένα δειγματοληπτικό διαγωνισμό στην ΣΤ΄ Δημοτικού και στην Γ’ Γυμνασίου για να δούμε ποιο είναι το επίπεδο γνώσεων γλώσσας και μαθηματικών των παιδιών μας για να καταλάβουμε τι πρέπει να βελτιώσουμε.
 
Ήταν απέναντι και σε αυτό. Όπως είναι απέναντι σε κάθε έννοια αξιολόγησης, αναπαράγουν ό,τι κακό στερεότυπο του πελατειακού κράτους έρχεται από το παρελθόν. Εμείς είμαστε απέναντι σε αυτή τη λογική. Θέλουμε να συγκρουστούμε, θέλουμε να σπάσουμε αυγά, θέλουμε να κάνουμε το κράτος μας καλύτερο, πιο αποτελεσματικό, πιο ψηφιακό, να συνεχίσουμε αυτή τη μεγάλη ψηφιακή επανάσταση η οποία έχει ξεκινήσει.Θυμάστε τη ζωή σας πριν το gov.gr, έτσι δεν είναι; Τις ταλαιπωρίες, τις ουρές. Τελείωσαν όλα αυτά. Θυμάστε πώς καταφέραμε και οργανώσαμε – βλέπω κάπου εκεί στο κοινό το Γενικό Γραμματέα του Υπουργείου Υγείας, τον Μάριο Θεμιστοκλέους – πώς οργανώσαμε την υποδειγματική επιχείρηση «Ελευθερία» και εμβολιάσαμε. Κάναμε 22 εκατομμύρια εμβόλια.
 
Δείξαμε το μέλλον του Εθνικού Συστήματος Υγείας το οποίο και για εμένα είναι ένα μεγάλο στοίχημα. Πώς θα περιορίσουμε τους χρόνους αναμονής στα νοσοκομεία μας, πώς θα προσλάβουμε 10.000 νοσηλευτές και γιατρούς μέσα στην επόμενη τετραετία. Πώς θα επενδύσουμε και θα ξαναφτιάξουμε 160 κέντρα υγείας, τόσο σημαντικά για την Περιφέρεια. Πώς θα φτιάξουμε τα Τμήματα Επειγόντων Περιστατικών. Πώς ο θεσμός του προσωπικού γιατρού, ώστε να έχετε κάποιον ο οποίος θα παρακολουθεί την υγεία σας πριν φτάσετε στο νοσοκομείο, να μπορεί να γίνει και να ριζώσει. Πώς θα συνεχίσουμε τις προληπτικές εξετάσεις. Γυναίκες που είναι μαζί μας γνωρίζουν ότι πήραν ένα μήνυμα από το κράτος για πρώτη φορά, το οποίο ήρθε και τις βρήκε και τους είπε: «πηγαίνετε κάνετε μία προληπτική μαστογραφία γιατί μπορεί να έχετε καρκίνο του μαστού και να μην το γνωρίζετε». Και πάνω από 7.000 γυναίκες εντόπισαν πρόωρο καρκίνο του μαστού με αυτό τον τρόπο και θα θεραπευτούν. Αυτό σημαίνει δημόσια υγεία στην πράξη, με έμφαση στο αποτέλεσμα και όχι στα λόγια.
 
Εγώ, λοιπόν, θέλω, φίλες και φίλοι, να μας δώσετε τη δυνατότητα, να μου δώσετε τη δυνατότητα αυτό το σημαντικό έργο, που μαζί με τους συνεργάτες μας έχουμε ξεκινήσει, να μπορέσουμε να το ολοκληρώσουμε.Παρομοιάζω συχνά την Ελλάδα, την οποία θέλουμε να δημιουργήσουμε, με ένα μισοχτισμένο σπίτι. Έχουμε ρίξει τα θεμέλια και έχουμε αρχίσει και χτίζουμε τους ορόφους. Αλλά το σπίτι δεν είναι έτοιμο ακόμα. Έχουμε πολύ δουλειά να κάνουμε για να πλησιάσουμε πραγματικά την Ευρώπη και να αισθανόμαστε ότι είμαστε Ευρώπη σε όλα.
 
Πριν από τρεις μέρες είχαμε μία πολύ όμορφη εκδήλωση στο Ζάππειο Μέγαρο. Όπου μίλησα μαζί με τον Αντώνη Σαμαρά και τον Κώστα  Καραμανλή για την ευρωπαϊκή παρακαταθήκη της Νέας Δημοκρατίας. Θυμίσαμε ότι εμείς είμαστε η παράταξη η οποία έβαλε την Ελλάδα στην Ευρώπη, κόντρα σε μεγάλες αντιδράσεις τότε. Οι παλαιότεροι τα θυμούνται, οι νεότεροι να τα ακούνε και να μαθαίνουν πως όλοι διαδήλωναν τότε από την αντιπολίτευση φωνάζοντας «ΕΟΚ και ΝΑΤΟ το ίδιο συνδικάτο». Κι, όμως, ο Κωνσταντίνος Καραμανλής πήρε τη χώρα και την έβαλε στην Ευρώπη, στο ασφαλές αγκυροβόλιο.Εμείς κρατήσαμε την Ελλάδα στην Ευρώπη το 2015 και η παράταξή μας θα είναι αυτή που θα κάνει την Ελλάδα μια πραγματική Ευρωπαϊκή χώρα. Για να είμαστε υπερήφανοι σε όλα και να μην είμαστε πια οι ουραγοί και οι ζητιάνοι της Ευρώπης.
 
Αυτά, λοιπόν, φίλες και φίλοι είναι τα διλήμματα των εκλογών και τα διλήμματα τα οποία θα πρέπει να ξεκαθαρίσουμε τις επόμενες 10 μέρες. Όπως, βλέπετε, έχω σταματήσει να ασχολούμαι τελείως με το τι συμβαίνει στην αντιπολίτευση. Τους γνωρίζουμε, τους ξέρουμε καλά. Ξέρουμε ποιοι είναι, τα ψέματά τους δεν ακούγονται πια.Όταν έρχονται και σας τάζουν πρόγραμμα, το οποίο ξεπερνάει τα 80 δισεκατομμύρια ευρώ και οι ίδιοι γνωρίζουν ότι αυτά δεν μπορούν να τα εφαρμόσουν. Τους προκάλεσα χθες, τους είπα μία απλή κουβέντα: «κοιτάξτε, δεν προφταίνουμε να το κάνουμε τώρα, αλλά επειδή μάλλον θα έχουμε και δεύτερες εκλογές, αν τολμάτε πάρετε το πρόγραμμά σας και στείλτε το μαζί με το δικό μας είτε στο ΓΛΚ, είτε στην Τράπεζα της Ελλάδος, να κοστολογήσουν τα προγράμματα να δούμε επιτέλους ποιος λέει αλήθεια».
 
Εμείς ξέρουμε ότι αυτά για τα οποία δεσμευόμαστε μπορούμε να τα υλοποιήσουμε. Θα τα υλοποιήσουμε με τη δική σας δύναμη. Δεν πρέπει ο τόπος να ξανακυλήσει πίσω. Δεν πρέπει να ξαναμπούμε σε ένα περιβάλλον παρατεταμένης αστάθειας με κυβερνήσεις συνεργασίας, στους οποίους όπως σας είπα, θα τους ένωνε μόνο η εχθροπάθεια τους απέναντι στη Νέα Δημοκρατία και σε εμένα προσωπικά.
 
Η χώρα χρειάζεται σήμερα σταθερή Κυβέρνηση. Έχουμε εκλογές στην Τουρκία σε δύο μέρες από τώρα και μάλλον δεύτερες εκλογές. Ο Τουρκικός αναθεωρητισμός δεν θα εξαφανιστεί. Θα είναι μαζί μας και τα επόμενα χρόνια και θα πρέπει να σκεφτούν οι Έλληνες πολίτες ,ναι, ποιος πρέπει να κάθεται στο Μέγαρο Μαξίμου για να διαχειρίζεται μια επιθετική Τουρκία, που έχει αποδείξει ότι μπορεί να ασφαλίζει τη χώρα, να χτίσει συμμαχίες, να ενισχύσει τις ένοπλες δυνάμεις, να καταστήσει την Ελλάδα ενεργειακό κόμβο στα Βαλκάνια. Μια χώρα η οποία μετράει.
 
Οι εκλογές αυτές έχουν και γεωπολιτικό ενδιαφέρον. Δεν έχουν ενδιαφέρον μόνο για την οικονομία, για την παιδεία, για την υγεία. Είμαι σίγουρος ότι όταν θα κλείσουν οι κάλπες θα μπορέσουμε να πανηγυρίσουμε μία μεγάλη νίκη, η οποία θα είναι νίκη όχι μόνο της Νέας Δημοκρατίας, θα είναι νίκη της πατρίδας μας.Για μία ευημερούσα, ισχυρή Ελλάδα η οποία θα κοιτάει μπροστά και μόνο μπροστά. Θέλω, λοιπόν, τελειώνοντας να σας ζητήσω αυτές τις 10 μέρες τις οποίες έμειναν, να κάνουμε όλοι τον αγώνα χωρίς να θεωρούμε τίποτα δεδομένο.Να πάμε να βρούμε και την τελευταία διεκδικήσιμη ψήφο, στο τελευταίο χωριό, τους χώρους εργασίας, τους φίλους σας. Όλοι ξέρετε, είμαι σίγουρος, κάποιους συμπολίτες μας οι οποίοι δεν έχουν αποφασίσει ακόμα τι θα ψηφίσουν.
 
Να δώσουμε αυτή τη μάχη, να τους πείσουμε ότι σήμερα το δίλημμα είναι: να μην έχουμε μια δεύτερη φορά στη συμφορά, αλλά μια δεύτερη ευκαιρία στην προκοπή της χώρας με μια σταθερή Κυβέρνηση της Νέας Δημοκρατίας, η οποία θα συνεχίσει αταλάντευτη το έργο της για μία καλύτερη, μία ισχυρότερη, μία δικαιότερη Ελλάδα.Όταν θα ξαναγυρίσω, Δήμαρχε και αγαπητέ μου Περιφερειάρχα, εδώ στη Θεσσαλία, στα Τρίκαλα, θα μπορούμε να σχεδιάσουμε μαζί μια δεύτερη τετραετία ευημερίας και να πάμε να την υλοποιήσουμε.Πάμε, λοιπόν, όλοι μαζί δυνατά, τολμηρά, μπροστά για μία μεγάλη νίκη. Σας ευχαριστώ πολύ για αυτή τη θεαματική υποδοχή .Καλό αγώνα, καλή δύναμη και με τη νίκη. Να είστε καλά. Σας ευχαριστώ πολύ.