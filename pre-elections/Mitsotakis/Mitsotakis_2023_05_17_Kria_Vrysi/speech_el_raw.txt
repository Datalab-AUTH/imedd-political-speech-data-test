Σας ευχαριστώ, σας ευχαριστώ για αυτή την πολύ όμορφη, την πολύ ζεστή υποδοχή. Ξέρετε, το έχω γούρι πάντα να τελειώνω τις προεκλογικές μου περιοδείες με ένα πέρασμα από την Κεντρική Μακεδονία και ειδικά από την Πέλλα.Και επειδή την προηγούμενη φορά ήσασταν γουρλήδες, έτσι και τώρα, το βράδυ της Κυριακής, εμείς θα είμαστε, φίλες και φίλοι, οι μεγάλοι νικητές. Για να μπορέσουμε να συνεχίσουμε αυτή την πορεία ανόρθωσης της χώρας την οποία ξεκινήσαμε πριν από τέσσερα χρόνια, όταν σας ζήτησα να υπογράψουμε μία συμφωνία αλήθειας.
 
Αυτή τη συμφωνία αλήθειας εμείς την τιμήσαμε και με το παραπάνω. Υλοποιήσαμε όλες τις κεντρικές μας προεκλογικές δεσμεύσεις και ταυτόχρονα διαχειριστήκαμε μία σειρά από πρωτοφανείς κρίσεις οι οποίες θα δοκίμαζαν οποιαδήποτε κυβέρνηση.Από τη μεταναστευτική εισβολή στον Έβρο και την πανδημία, μέχρι τον πόλεμο στην Ουκρανία, τη διεθνή «έκρηξη» ακρίβειας, καταφέραμε και κρατήσαμε όρθια την κοινωνία και στηρίξαμε τον κόσμο της εργασίας, τους αγρότες μας. 
 
Έβλεπα, καθώς ερχόμουν, τα στατιστικά στοιχεία των οικονομικών ενισχύσεων που δώσαμε στον πρωτογενή τομέα εδώ, για την Πέλλα, για τη γειτονική Ημαθία. Παραπάνω από 300 εκατομμύρια ευρώ δόθηκαν στους δύο νομούς σας, στις δύο Περιφερειακές Ενότητες, για να στηρίξουμε τον πρωτογενή τομέα. Συμπεριλαμβάνω και τις φυσικές καταστροφές.Και ξέρετε ότι μέχρι τελευταία στιγμή φροντίζουμε να εκταμιεύουμε χρήματα για να μπορούμε να στηρίξουμε τους παραγωγούς μας, γιατί θέλουμε έναν πρωτογενή τομέα υγιή, δυναμικό, εξωστρεφή.Θέλω να θυμίσω ότι πέρυσι κάναμε ρεκόρ εξαγωγών στον πρωτογενή τομέα, παραπάνω από 8 δισεκατομμύρια ευρώ. Μπορούμε να παράγουμε ανταγωνιστικά προϊόντα και να έχουν οι αγρότες μας, οι κτηνοτρόφοι μας τις τιμές που τους αξίζουν, για να μπορούν να προσβλέπουν και αυτοί σε ένα καλύτερο μέλλον. Είναι δέσμευση ότι αυτή η πολιτική θα συνεχιστεί, φίλες και φίλοι, και την επόμενη τετραετία.
 
Πετύχαμε, λοιπόν, πολλά μέσα σε τέσσερα χρόνια, όπως σας είπα εν μέσω πρωτοφανών δυσκολιών. Δεν θωρακίσαμε μόνο την οικονομία και την κοινωνία, αλλά κρατήσαμε και τη χώρα ασφαλή.Σε αυτό αποδίδω εξαιρετικά μεγάλη σημασία, καθώς οι εκλογές που έρχονται δεν είναι μόνο εκλογές για την οικονομία, για την υγεία, για την παιδεία. Είναι εκλογές και για να διασφαλίσουμε ότι η Ελλάδα θα εξακολουθεί να είναι μία ισχυρή δύναμη στην περιφέρειά μας. Οι εκλογές αφορούν όλους όσοι θέλουν η Ελλάδα να φυλάει τα σύνορά της και να μην είναι «ξέφραγο αμπέλι».Οι εκλογές αυτές ενδιαφέρουν όλους όσοι θέλουν να εξακολουθούμε να στηρίζουμε τις ελληνικές Ένοπλες Δυνάμεις και να διασφαλίσουμε την εθνική μας κυριαρχία και την εθνική μας ανεξαρτησία.
 
Και βέβαια, οι εκλογές αυτές αφορούν όλους όσοι θέλουν αυτή η πορεία ανάκαμψης της ελληνικής οικονομίας να μπορέσει να συνεχιστεί, για να εξακολουθούμε να στηρίζουμε το διαθέσιμο εισόδημα όλων των Ελλήνων πολιτών και να μπορούμε, πρωτίστως, να στεκόμαστε κοντά στους πιο αδύναμους συμπολίτες μας, αυτούς που μας έχουν μεγαλύτερη ανάγκη, όπως το κάναμε καθ’ όλη τη διάρκεια αυτής της τετραετίας. 
 
Το κάναμε στη δύσκολη εποχή του κορονοϊού, όταν στηρίξαμε επιχειρήσεις και εργαζόμενους. Και αν σήμερα τα καταστήματα εδώ, στην Κρύα Βρύση, είναι ανοιχτά και προσβλέπουν σε ένα καλύτερο μέλλον, είναι ακριβώς επειδή εμείς στηρίξαμε όλες τις επιχειρήσεις και όλους τους εργαζόμενους όταν αναγκαστήκαμε για υγειονομικούς λόγους να κλείσουμε τη χώρα.
 
Αυτή η πορεία, λοιπόν, της ανάκαμψης, πρέπει να συνεχιστεί. Ο στόχος μου είναι πραγματικά να γίνουμε Ευρώπη σε όλα. Να γίνουμε Ευρώπη και στα εισοδήματα και στους μισθούς και να μπορέσουμε έτσι να πλησιάσουμε επιτέλους τη μεγάλη ευρωπαϊκή μας οικογένεια. Με μία οικονομία η οποία θα αναπτύσσεται με γρήγορους ρυθμούς. Με μισθούς οι οποίοι θα συγκλίνουν στην Ευρώπη, με κατώτατο μισθό ο οποίος θα φτάσει τα 950 ευρώ στο τέλος της τετραετίας, με μέσο μισθό ο οποίος θα φτάνει τα 1.500 ευρώ και με συνέχιση μιας πολιτικής μείωσης των φόρων η οποία έφερε τόσο εντυπωσιακά αποτελέσματα. Σας απαλλάξαμε συνολικά από 7 δισεκατομμύρια ευρώ σε φόρους.
 
Αυτή η πολιτική της μείωσης των φόρων θα συνεχιστεί. Θα αυξήσουμε το αφορολόγητο κατά 1.000 ευρώ για κάθε παιδί, θα μειώσουμε κατά 30% τα τεκμήρια και, ναι, θα καταργήσουμε σε ορίζοντα τετραετίας και το τέλος επιτηδεύματος, τον τελευταίο μνημονιακό φόρο ο οποίος μας έχει μείνει ακόμα, απομεινάρι από μία εποχή την οποία θέλουμε πια όλες και όλοι να ξεχάσουμε.
 
Θα στηρίξουμε, όμως, και το Εθνικό Σύστημα Υγείας. Ξέρετε ότι την εποχή της πανδημίας οι υγειονομικοί μας κράτησαν όρθια την κοινωνία. Έδωσαν τα πάντα για να αντιμετωπίσουν μία κρίση, όμοια της οποίας δεν είχαμε ξαναδεί ποτέ τα τελευταία 100 χρόνια.Και εδώ στην Πέλλα ξέρετε ότι έχουν ενισχυθεί τα νοσοκομεία σας, τα κέντρα υγείας σας. Πρέπει να κάνουμε περισσότερα όμως. Δεν μου αρκούν αυτά τα οποία έχουμε κάνει.Θα προσλάβουμε 10.000 νοσηλευτές και γιατρούς και θα στελεχώσουμε όλα μας τα νοσοκομεία και κέντρα υγείας με το προσωπικό που χρειάζονται. Θα κατευθύνουμε πόρους από το Ταμείο Ανάκαμψης για να ξανακατασκευάσουμε 156 κέντρα υγείας, να φτιάξουμε τα τμήματα επειγόντων περιστατικών σε 80 νοσοκομεία.Κάθε υγειονομική δομή -κρατήστε το αυτό- θα παραμείνει ως έχει και θα ενισχυθεί. Και θα αποκτήσει το δικό της ειδικό χαρακτήρα, έτσι ώστε να μπορούν οι πολίτες να αναζητούν ποιοτική περίθαλψη κοντά στον τόπο διαμονής τους και να μην αναγκάζονται να πηγαίνουν μέχρι τη Θεσσαλονίκη ή μέχρι την Αθήνα για σχετικά απλές ιατρικές πράξεις.
 
Θέλω, όμως, φίλες και φίλοι, να πω και μία κουβέντα ακόμα για τα μεγάλα διλήμματα των εκλογών έτσι όπως αυτά διαμορφώνονται, τέσσερις μέρες πριν από τις εκλογές.Είμαι εδώ στην Κρύα Βρύση, αλλά κάποιους τους έχει πιάσει «κρύος ιδρώτας» βλέποντας εδώ τη Νέα Δημοκρατία να οδεύει προς μια μεγάλη νίκη. Και καταφεύγουν μέσα στην απελπισία τους και στην απόγνωσή τους κάθε μέρα και σε ένα καινούργιο σενάριο.Και τι δεν έχουμε ακούσει. «Κυβέρνηση ηττημένων», «κυβέρνηση ανοχής», τώρα ακούσαμε και «κυβέρνηση ειδικού σκοπού» για κάποιους μήνες, λέει, η οποία θα διαλευκάνει τα θέματα των υποκλοπών.Είμαι στην πολιτική και παρακολουθώ εκλογές από το 1981, από τότε που ήμουν 13 χρονών. Ποτέ δεν έχω ξαναδεί, τέσσερις μέρες πριν από τις εκλογές, να υπάρχει μία μόνο πρόταση διακυβέρνησης και από την άλλη να υπάρχει ο απόλυτος αχταρμάς.
 
Εμείς ξέρουμε τι θέλουμε: αυτοδύναμη Νέα Δημοκρατία, αυτοδύναμη Ελλάδα. Οι άλλοι τι ακριβώς θέλουν; Τι ακριβώς ζητούν; Να βουλιάξει η χώρα στην αστάθεια; Στο χάος; Σε μία παράταιρη συνύπαρξη χωρίς αρχή, μέση και τέλος; Για κάποιους μήνες, λέει, μια κυβέρνηση η οποία δεν θα κάνει τίποτε άλλο παρά μόνο να ερευνά το ζήτημα των υποκλοπών; Είναι σοβαρά πράγματα αυτά;Κοιτάξτε, εγώ καταλαβαίνω την απελπισία τους. Νομίζω ότι και αυτοί κινούνται μέσα στην ίδια κοινωνία και βλέπουν το ρεύμα το οποίο έχει η Νέα Δημοκρατία. Δεν έχουν όμως δικαίωμα να ξαναπαίξουν τις τύχες της χώρας στα ζάρια. Το έκαναν μία φορά το 2015. Γλιτώσαμε, χάρη στη Νέα Δημοκρατία, από τη βέβαιη καταστροφή.
 
Δεν θα τους επιτρέψουμε να το ξανακάνουν. Και ένας τρόπος υπάρχει: να απενεργοποιήσουμε, όλες και όλοι μαζί, τη βόμβα της απλής αναλογικής, ώστε να κλείσουμε κάθε χαραμάδα σε οποιοδήποτε σχέδιο για ενδεχόμενη κυβέρνηση ηττημένων.Αυτός ο τρόπος δεν είναι άλλος από το να είναι η Νέα Δημοκρατία πανίσχυρη το βράδυ της Κυριακής. Με ένα τέτοιο ποσοστό, που κανείς δεν θα μπορεί την επόμενη μέρα να αμφισβητήσει ότι εμείς πρέπει να αναλάβουμε αυτή τη βαριά ευθύνη της διακυβέρνησης του τόπου. Να συνεχίσουμε τη δουλειά την οποία έχουμε κάνει, να επιταχύνουμε τους ρυθμούς μας, να πάμε τη χώρα πιο ψηλά και να προχωρήσουμε πιο τολμηρά, πιο σταθερά, μπροστά. Και αυτό τελικά θα είναι και το δίλημμα των εκλογών τις τελευταίες τέσσερις μέρες.
 
Θέλω να ζητήσω και από εδώ, από την Πέλλα, από την Κεντρική Μακεδονία, από την Κρύα Βρύση, να αντιμετωπίσουμε τον εφησυχασμό της τελευταίας στιγμής. Μέχρι και την τελευταία ώρα πρέπει να διεκδικήσουμε κάθε ψήφο την οποία μπορούμε δυνητικά να κερδίσουμε. Όλοι σας γνωρίζετε, ενδεχομένως, κάποιους συμπολίτες μας, στους χώρους δουλειάς μας μέχρι και στις οικογένειες μας, στους φίλους μας, που μπορεί να μην έχουν αποφασίσει ακόμα τι θα ψηφίσουν.
 
Θα ήθελα να τους μιλήσετε ειλικρινά και να τους θέσετε ορισμένα ερωτήματα: ήταν αυτή η κυβέρνηση συνεπής σε αυτά τα οποία σας είπε το 2019; Σας είπε ότι θα μειώσει τους φόρους, μείωσε τους φόρους. Σας είπε ότι θα μειώσει τις εισφορές, μείωσε τις εισφορές. Σας είπε ότι θα φυλάξει τα σύνορα, φύλαξε τα σύνορα. Σας είπε ότι η θέση της Ελλάδος στην Ευρώπη θα ενισχυθεί. Και πήγα στην Ευρώπη, διαπραγματεύτηκα πέντε μέρες και έφερα 31 δισ. στο Ταμείο Ανάκαμψης και πολύ αυξημένους πόρους, κ. Περιφερειάρχη, αγαπητέ Απόστολε (Τζιτζικώστα), για το νέο ΠΕΠ 2021-2027. Άρα εμείς ήμασταν συνεπείς σε αυτά που είπαμε. 
 
Ρωτήστε τους: κράτησε αυτή η κυβέρνηση σταθερό το τιμόνι της χώρας εν μέσω μεγάλων κρίσεων; Η απάντηση είναι, ναι.Έχει αυτή η κυβέρνηση σχέδιο για την επόμενη μέρα, για μία Ελλάδα πιο ισχυρή, πιο παραγωγική, πιο δίκαιη; Έχουμε σχέδιο. Μόνο εμείς έχουμε σχέδιο. Και κοστολογημένο σχέδιο.
 
«Παρακαλούμε» ακόμα τους αντιπάλους μας συνέχεια και τους λέμε ότι αφού είναι τόσο ωραία και εφικτά αυτά τα οποία μας λέτε, γιατί δεν τα στέλνετε στο Γενικό Λογιστήριο του Κράτους, στην Τράπεζα της Ελλάδος, στο Δημοσιονομικό Συμβούλιο, στη Βουλή; Έχουμε πολλούς ανεξάρτητους οργανισμούς που μπορούν πολύ εύκολα να κοστολογήσουν ένα πρόγραμμα. «Σιωπή ασυρμάτου», γιατί ξέρουν πολύ καλά ότι τη στιγμή που θα το κάνουν, θα αναδειχθεί το μέγεθος του ψέματος και της υποκρισίας τους.
 
Φίλες και φίλοι, σήμερα, εάν θέλουμε την επόμενη μέρα μία χώρα η οποία θα είναι σταθερή, που θα πατάει καλά στα πόδια της, που θα μπορεί να αντιμετωπίσει, ενδεχομένως πάλι, μια προκλητική Τουρκία -βλέπετε τι γίνεται στην Τουρκία, ελπίζω τα πράγματα να πάνε καλύτερα, αλλά πρέπει να είμαστε έτοιμοι για κάθε ενδεχόμενο-, υπάρχει μόνο ένα ψηφοδέλτιο που μπορεί να το εξασφαλίσει αυτό: είναι το ψηφοδέλτιο της Νέας Δημοκρατίας.
 
Η κάλπη την επόμενη Κυριακή πρέπει να είναι γεμάτη από ψηφοδέλτια της Νέας Δημοκρατίας. Και είμαι σίγουρος ότι και εδώ, στην Πέλλα, θα εκτιμήσουν οι συμπολίτες μας ότι αυτή η κυβέρνηση έκανε το καλύτερο το οποίο μπορούσε, σε δύσκολες συγκυρίες. Και στήριξε πραγματικά την κοινωνία.
 
Ήμασταν αλάθητοι; Όχι. Πρώτος εγώ αναγνώρισα τα όποια λάθη έγιναν και δεσμεύτηκα ότι θα τα διορθώσω. Αλλά δεν κρύφτηκα. Ανέλαβα πάντα με θάρρος την ευθύνη μου. Διότι αυτό περιμένετε από τον Πρωθυπουργό της χώρας. Όχι να μην κάνει λάθη, αλλά να έχει το θάρρος να τα αναγνωρίζει και να τα διορθώνει.
 
Θέλω, λοιπόν, φίλες και φίλοι, να βάλουμε όλοι μαζί ένα στοίχημα και πιστεύω ότι είναι ένα στοίχημα το οποίο μπορούμε, ειδικά εδώ στην Πέλλα, να το κερδίσουμε: να έχουμε το βράδυ της Κυριακής, εδώ στην Πέλλα, υψηλότερο ποσοστό από αυτό που είχαμε το 2019. Μαζί θα το κερδίσουμε αυτό το στοίχημα, για να μπορέσω να έρθω ξανά στα μέρη σας να γιορτάσουμε μια μεγάλη νίκη, με τη Νέα Δημοκρατία στην πρώτη γραμμή, για την Ελλάδα που μας αξίζει. Σταθερά, τολμηρά και πάντα μπροστά.Να είστε καλά. Σας ευχαριστώ πολύ για αυτή την ωραία υποδοχή. Καλή δύναμη και καλό αγώνα μέχρι την τελευταία στιγμή. Να είστε καλά, ευχαριστώ.