Κύριε Περιφερειάρχα, κ. Δήμαρχε, κυρίες και κύριοι, Νεοδημοκράτισσες και Νεοδημοκράτες, μία εβδομάδα έμεινε ακόμα για να γιορτάσουμε μια μεγάλη εκλογική νίκη. Χαίρομαι πάρα πολύ που βρίσκομαι σήμερα μαζί σας εδώ, στο Λαύριο. Πριν από λίγο είχα την ευκαιρία να δώσω τη διακαναλική μου συνέντευξη σ’ έναν χώρο ο οποίος σηματοδοτεί όχι το παρελθόν, αλλά το μέλλον του Λαυρίου, έτσι όπως το οραματίζομαι. Και, πράγματι, δεν ξεχνώ, Δήμαρχέ μου, ότι ο χώρος αυτός εξασφαλίστηκε για το Δήμο Λαυρίου ως ένας χώρος καινοτομίας και ανάπτυξης από τον Κωνσταντίνο Μητσοτάκη. Ευχαριστώ πολύ για τη γαρδένια, ήταν -πρέπει να σας πω- το αγαπημένο λουλούδι της Μαρίκας Μητσοτάκη και θέλω να πω χρόνια πολλά σε όλες τις μανάδες οι οποίες γιορτάζουν σήμερα. Σας ευχαριστώ πολύ.
 
Φίλες και φίλοι, έμειναν επτά μέρες μέχρι τις εκλογές της 21ης Μαΐου. Βλέπετε περνάει γρήγορα αυτή η προεκλογική περίοδος, αλλά χαίρομαι γιατί μας έχει δοθεί η ευκαιρία μέχρι σήμερα να μπορέσουμε να εξηγήσουμε στους Έλληνες πολίτες το όραμά μας για την Ελλάδα της επόμενης τετραετίας. Μας έδωσε αυτή η προεκλογική περίοδος την ευκαιρία να τραβήξουμε ξεκάθαρες διαχωριστικές γραμμές μεταξύ της δικής μας πολιτικής πρότασης και αυτής των αντιπάλων μας και κυρίως να εστιάσουμε στα προβλήματα τα οποία ενδιαφέρουν και απασχολούν εσάς. Διότι πολλές φορές πηγαίνουμε σε συνεντεύξεις και απαντούμε σε ερωτήματα τα οποία ενδιαφέρουν τους δημοσιογράφους, αλλά δεν είναι κοντά στα πραγματικά αιτήματα των πολιτών. Αυτό το οποίο ενδιαφέρει εμένα, είναι να αξιοποιήσω κάθε ώρα διαθέσιμου χρόνου για να σας πω πώς θα κάνουμε την Ελλάδα καλύτερη την επόμενη τετραετία. Μπορούμε να την κάνουμε πολύ καλύτερη. Γιατί πετύχαμε πολλά τέσσερα χρόνια, εν μέσω πολύ μεγάλων δυσκολιών, πανδημίας, προσφυγικής κρίσης, ενός γείτονα ο οποίος μονίμως μας δημιουργούσε προβλήματα, ενεργειακής κρίσης. Κρατήσαμε, όμως, όρθια την κοινωνία, στηρίξαμε τον κόσμο της εργασίας, τις μικρομεσαίες επιχειρήσεις.
 
Ασφαλίσαμε τη χώρα, προστατεύσαμε τα σύνορά μας, ενισχύσαμε τις Ένοπλες Δυνάμεις, κάναμε την Ελλάδα πιο αξιόπιστη στο εξωτερικό, με φωνή η οποία ακούγεται από το Κογκρέσο μέχρι τις Βρυξέλλες. Η φωνή της Ελλάδος σήμερα -σας διαβεβαιώνω- ακούγεται. Και ακούγεται παντού. Βάλαμε, με άλλα λόγια, τα θεμέλια για την Ελλάδα της επόμενης τετραετίας. Μία Ελλάδα, η οποία πρώτα και πάνω απ’ όλα πρέπει να μπορεί να παράγει πλούτο και ευημερία για τις Ελληνίδες και τους Έλληνες.
 
Εδώ, επιτρέψτε μου να κάνω μία αναφορά σε αυτά τα οποία είπε ο Δήμαρχος και να αναδείξω μέσα από αυτό το οποίο συμβαίνει εδώ στο Λαύριο, το δικό μου συνολικό όραμα για την Ελλάδα της ανάπτυξης, της προκοπής και της ευημερίας. Το Λαύριο είναι ένας τόπος, ο οποίος ήταν ταυτισμένος με βιομηχανική παραγωγή, ένας τόπος ταυτισμένος με διεκδικήσεις του εργατικού κινήματος κι ένας τόπος, ταυτόχρονα, ταυτισμένος με την αποβιομηχάνιση και την παρακμή των τελευταίων δεκαετιών. Κι όμως, εδώ σήμερα στο Λαύριο γίνεται κάτι πολύ σημαντικό. Και αυτό που γίνεται δεν αφορά μόνο τον τομέα των υπηρεσιών. Ναι, Δήμαρχέ μου, μπορείς να είσαι απολύτως σίγουρος ότι η μαρίνα εδώ στο Λαύριο θα επεκταθεί, θα τη στηρίξουμε. Το Λαύριο πρέπει να γίνει η πρώτη πύλη yachting της Αττικής. Γιατί; Για τον απλούστατο λόγο ότι από εδώ οι αποστάσεις για να πάει κανείς, ειδικά στις Κυκλάδες, είναι πολύ πιο κοντινές, άρα αυτό είναι κάτι το οποίο επιζητούν όλοι. Και φυσικά, γύρω από το yachting αναπτύσσονται μια σειρά από άλλες δραστηριότητες που δίνουν ζωή όχι μόνο στο λιμάνι, αλλά και σε πολλά επαγγέλματα γύρω από αυτό τον κλάδο ο οποίος είναι τόσο σημαντικός. Τόσο σημαντικός για την ελληνική οικονομία και τον ελληνικό τουρισμό. Βλέπετε, όμως, ότι ξαφνικά από το yachting περάσαμε στην κατασκευή σκαφών. Διότι, πράγματι, ήταν παράξενο πώς μια χώρα με τόσο μεγάλη ναυπηγική παράδοση, μια χώρα που έχει τις ομορφότερες θάλασσες σε όλη τη Μεσόγειο, γιατί πρέπει να εισάγουμε φουσκωτά και να μην μπορούμε να τα κατασκευάζουμε εδώ;
 
Αποδείξαμε ότι και αυτό μπορούμε να το κάνουμε. Όπως μπορούμε να παράγουμε πολλά πράγματα στην πατρίδα μας. Έτσι το Λαύριο ξαφνικά αποκτά πάλι την παραγωγική βάση την οποία είχε και την οποία έχασε. Με άλλες συνθήκες, όμως, και με άλλη δυνατότητα. Να παράγουμε προϊόντα τα οποία να είναι εξωστρεφή και εξαγώγιμα. Οι εταιρείες που έρχονται εδώ και επενδύουν στο Λαύριο, είναι εταιρίες που κατά κανόνα προσφέρουν πολύ καλύτερες θέσεις εργασίας, υψηλότερους μισθούς, καλύτερες συνθήκες εργασίας για τους εργαζόμενους. Γιατί το λέω αυτό; Για να καταδείξω μέσα από το παράδειγμα του Λαυρίου ότι ο τρόπος να φέρουμε καλύτερες και καλά πληρωμένες δουλειές στην πατρίδα μας δεν είναι άλλος από τον δρόμο τον οποίο ήδη ακολουθήσαμε. Οι πολλές ιδιωτικές και δημόσιες επενδύσεις, οι καλύτερες θέσεις εργασίας, καλοπληρωμένοι εργαζόμενοι, σε καλύτερες συνθήκες, με ψηφιακή κάρτα εργασίας πια παντού, ώστε να μην υπάρχει κατάχρηση της εργοδοσίας. Σε ένα περιβάλλον δημιουργικό, όπου οι επιχειρήσεις πάνε καλά και οι εργαζόμενοι μπορούν να πάνε ακόμα καλύτερα.
 
Και, βέβαια, αυτό αφορά τον ιδιωτικό τομέα, γιατί ως προς το Δημόσιο, έχει δίκιο ο Δήμαρχος να λέει ότι ουδέποτε η Τοπική Αυτοδιοίκηση είδε περισσότερα χρήματα από ό,τι επί Κυβέρνησης Νέας Δημοκρατίας. Έτσι δεν είναι, κ. Περιφερειάρχα; Και ο Πατούλης δίνει χρήματα εδώ. Λοιπόν, άρα τα χρήματα όμως πρέπει να πιάνουν τόπο. Και αυτό που είναι σημαντικό είναι ότι τα έργα τα οποία δρομολογούμε, είναι έργα τα οποία υπηρετούν ένα κεντρικό αναπτυξιακό όραμα. Είμαστε σε πολύ καλή συνεννόηση με την Τοπική Αυτοδιοίκηση και τελικά ξέρουμε ότι πολλά προβλήματα πρέπει να λύνονται τοπικά. Δεν μπορεί το κράτος να έρχεται να τα κάνει όλα, αλλά μέσα από καλές σχέσεις συνεργασίας μπορούμε να χτίσουμε για τις τοπικές κοινωνίες ένα πραγματικό μέλλον αισιοδοξίας και ευημερίας. Αυτός είναι ο στόχος μας, ο κεντρικός μας στόχος για την επόμενη τετραετία.
 
Όμως, η παραγωγική Ελλάδα πρέπει να είναι ταυτόχρονα και μία κοινωνικά δίκαιη Ελλάδα. Θέλω να ξέρετε ότι για τη δεύτερη τετραετία αποτελεί προσωπικό μου στοίχημα η πλήρης ανασύνταξη του Εθνικού Συστήματος Υγείας. Εκεί θα δείτε μεγάλη πρόοδο και πολύ σημαντικά βήματα, με πολλές επενδύσεις οι οποίες θα γίνουν στα νοσοκομεία μας. Και ξέρω, ναι, ότι κάπου στην Ανατολική Αττική χρωστάμε ένα νοσοκομείο. Στην Ανατολική Αττική, γιατί πρέπει να γίνει ένα νοσοκομείο; Γιατί η Ανατολική Αττική είναι μια από τις πιο γρήγορα αναπτυσσόμενες περιφέρειες της χώρας, με μεγάλη αύξηση πληθυσμού και πρέπει να φροντίσουμε να έχει τις υποδομές που της αξίζουν. Αλλά δεν κάνουν μόνο τα κτίρια τις παροχές υγείας. Θα προσλάβουμε 10.000  νοσηλευτές και γιατρούς μέσα στη επόμενη τετραετία. Ταυτόχρονα, θα δώσουμε πολύ μεγάλη έμφαση και στον προσωπικό γιατρό. Είναι ένας θεσμός, ο οποίος έχει ήδη αρχίσει και ριζώνει και είναι πολύ σημαντικό να ξέρετε ότι έχετε ένα σημείο αναφοράς, έναν άνθρωπο ο οποίος γνωρίζει όλη σας την εικόνα, την ιατρική. Στα ψηφιακά εργαλεία, ότι έρχονται πια οι συνταγές σας και οι εξετάσεις σας μπορούν να έρχονται στο κινητό μέσα από το «MyHealth». Όλα αυτά είναι επανάσταση για τον τρόπο με τον οποίο παρέχουμε υπηρεσίες υγείας. Και, βέβαια, στις προληπτικές εξετάσεις, στις οποίες τόσο μεγάλη σημασία αποδίδω, διότι δεν υπάρχει τίποτα καλύτερο το οποίο μπορούμε να κάνουμε, από το να προλάβουμε μία ασθένεια, πριν αναγκαστούμε να τη θεραπεύσουμε εκ των υστέρων.
 
Το κάναμε με τον καρκίνο του μαστού πολύ επιτυχημένα. Επτά χιλιάδες γυναίκες έχουν εντοπιστεί με πρόωρο καρκίνο του μαστού, θα γίνουν καλά, ακριβώς επειδή βρήκαμε τον καρκίνο νωρίς. Γιατί πήγαμε εμείς στις γυναίκες αυτές, πολλές από τις οποίες δεν είχαν κάνει ποτέ μαστογραφία. Εμείς πήγαμε και τους είπαμε, κάντε μια δωρεάν μαστογραφία σε δημόσια ή σε ιδιωτική δομή και πήγαν, βρήκαν το πρόβλημα. Ναι, δεν είναι εύκολο, όλοι φοβόμαστε να κάνουμε εξετάσεις, αλλά είναι πολύ καλύτερο να τις κάνουμε και να βρίσκουμε το πρόβλημα νωρίς πριν τρέχουμε μετά, όταν είναι αργά.
 
Να κάνω μία ξεχωριστή αναφορά, βλέπω μαζί μας τον Στέλιο  Κυμπουρόπουλο και θέλω να τον ευχαριστήσω για ό,τι έκανε και κάνει στην Ευρωβουλή. Θέλω να πω ότι ο Προσωπικός Βοηθός τον οποίο υλοποιούμε πια σε όλη τη χώρα, δύο χιλιάδες συμπολίτες μας με βαριά αναπηρία θα έχουν τη δυνατότητα, με πόρους εξασφαλισμένους, να έχουν έναν άνθρωπο δίπλα τους που να τους βοηθάει στην επαγγελματική και στην προσωπική τους ζωή, ώστε να αποδεσμεύσουμε επιτέλους τις οικογένειες από το βάρος αυτό, ήταν ένα όραμα του Στέλιου. Εγώ χαίρομαι πάρα πολύ που μπορέσαμε και το υλοποιήσαμε και εξασφαλίσαμε τους πόρους και είναι μία ακόμα απόδειξη του πώς αντιλαμβανόμαστε εμείς πραγματικά την κοινωνική ευαισθησία.
 
Έχω κουραστεί να ακούω ότι κάποιοι άλλοι είναι πιο ευαίσθητοι από εμάς. Κάποιοι άλλοι είναι, λέει, πιο προοδευτικοί από μας, μόνο και μόνο επειδή είναι αριστεροί. Όχι φίλες και φίλοι, εμείς είμαστε η πραγματική παράταξη της προόδου και της κοινωνικής συνοχής. Πρέπει επιτέλους να μιλάμε με έργα και όχι με λόγια. Αυτά, λοιπόν, είναι μερικά ψήγματα από το σχέδιό μας για την επόμενη τετραετία. Δεν θέλω να σας κουράσω πολύ περισσότερο, είναι μια όμορφη Κυριακή και ξέρω ότι κι εσείς θέλετε να πάτε να καθίσετε να φάτε με τις οικογένειές σας. Να γιορτάσετε τις μητέρες μας, να τις τιμάμε και να τις γιορτάζουμε και να τις ευχαριστούμε για όλα όσα έχουν κάνει. Να σημειώσω, βέβαια, πόσο μεγάλη σημασία αποδίδουμε στη στήριξη των εργαζόμενων γυναικών.
 
Πολύ μεγάλη σημασία, με πολλά προγράμματα τα οποία ισορροπούν  επαγγελματική και προσωπική ζωή, με επέκταση των ωραρίων στα ολοήμερα σχολεία, με περισσότερα παιδιά σε βρεφονηπιακούς σταθμούς, με «Νταντάδες της γειτονιάς». Όλα αυτά εξυπηρετούν, τελικά, τις εργαζόμενες μητέρες, διότι θέλουμε περισσότερες γυναίκες στην αγορά εργασίας. Νομίζω ότι αυτό είναι κάτι το οποίο μπορούμε να το κάνουμε πράξη. Θα σας αφήσω με μία τελική σκέψη, η οποία έχει να κάνει με το δίλημμα πραγματικά αυτών των εκλογών. Δουλέψαμε πολύ σκληρά για να φέρουμε την Ελλάδα στην κατάσταση που είναι σήμερα. Είναι παράδεισος; Όχι. Αλλά είναι μία πολύ καλύτερη χώρα από αυτή που ήταν το 2019. Αυτό δεν νομίζω ότι κανείς καλόπιστος πολίτης μπορεί να το αμφισβητήσει.
 
Όμως η πορεία αυτή είναι μία πορεία η οποία δεν είναι προδιαγεγραμμένη και δεν είναι βέβαιο ότι θα συνεχιστεί αν, ω μη γένοιτο, υπήρχε μία αλλαγή στα πολιτικά δρώμενα της χώρας. Γι’ αυτό και επιμένω τόσο στην κρισιμότητα αυτών των εκλογών. Αυτή η δουλειά την οποία κάναμε, πρέπει να συνεχιστεί και να εντατικοποιηθεί. Σε οκτώ χρόνια, αν είχαμε οκτώ χρόνια κυβερνητικής θητείας -που θα τα έχουμε- η Ελλάδα θα είναι πραγματικά μία διαφορετική χώρα. Σας ζητώ να μου δώσετε αυτή τη δυνατότητα, αυτή τη δουλειά την οποία κάναμε μαζί με το επιτελείο μας να μπορέσουμε να τη συνεχίσουμε, να την ολοκληρώσουμε. Γιατί τότε πραγματικά οι αλλαγές που θα έχουμε δρομολογήσει θα έχουν ριζώσει σε τέτοιο βαθμό που κανείς δεν θα μπορεί να τις αντιστρέψει. Είμαι σίγουρος, φίλες και φίλοι, ότι θα μας δοθεί αυτή η δυνατότητα. Είμαι σίγουρος, αυτή τη σημαντική μέρα που γιορτάζει η μισή Ελλάδα, Κωνσταντίνου και Ελένης, συμπεριλαμβανομένου και του γιου μου, θα είναι μία μέρα στην οποία θα μπορούμε να γιορτάσουμε τη μεγάλη νίκη της Νέας Δημοκρατίας, που θα είναι ταυτόχρονα και μία νίκη της Ελλάδος. Σας ευχαριστώ πάρα πολύ. Πάμε να βρούμε και τις τελευταίες ψήφους οι οποίες μένουν, να δώσουμε τον αγώνα μέχρι την τελευταία στιγμή. Οι εκλογές κρίνονται στο τέλος. Εμείς έχουμε αντοχές. Είμαστε μαραθωνοδρόμοι, δεν είμαστε σπρίντερ, αλλά το τελικό σπριντ θα το κάνουμε αυτή την εβδομάδα και θα είμαστε οι μεγάλοι νικητές.