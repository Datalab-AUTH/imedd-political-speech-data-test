Φίλες και φίλοι, συντρόφισσες και σύντροφοι.Εδώ στο όμορφο νησί της Λέσβου, το νησί των ηρωικών αγωνιστικών παραδόσεων και των ακατάλυτων δεσμών με το ΚΚΕ, πραγματοποιούμε την πρώτη μας μεγάλη συγκέντρωση μετά την επίσημη προκήρυξη των εκλογών. Κι από δω θέλουμε να στείλουμε ένα δυνατό, αισιόδοξο, ελπιδοφόρο μήνυμα. Αυτό, της αποφασιστικής ενίσχυσης του ΚΚΕ. Ναι, στις 21 Μαϊου, ο λαός μας μπορεί να κάνει την έκπληξη φέρνοντας το ΚΚΕ πολύ πιο ψηλά! Μπορεί να δυναμώσει τη δική του φωνή, τη δική του δύναμη, το στήριγμά του απέναντι στην αυριανή αντιλαϊκή κυβέρνηση φωτίζοντας την προοπτική των μεγάλων, των ριζικών αλλαγών που έχει ανάγκη ο τόπος μας για να ζήσουμε, επιτέλους, όπως μας αξίζει τον 21ο αιώνα.

Έχουμε δει και ακούσει ήδη πολλά. Θα δούμε και θα ακούσουμε ακόμα περισσότερα τις επόμενες βδομάδες. Κανένας εργαζόμενος, κανένας αγρότης, αυτοαπασχολούμενος επαγγελματίας, επιστήμονας, κανένας νέος και νέα δεν πρέπει να τσιμπήσει ούτε στα εκβιαστικά διλήμματα, ούτε στον κάλπικο τσακωμό που στήνουν μπροστά στις κάμερες αυτοί που έχουν κυβερνήσει όλα τα τελευταία χρόνια και μας έχουν φέρει ως εδώ, συνεχίζοντας ο ένας μετά τον άλλο στον ίδιο αδιέξοδο δρόμο για το λαό.
	
Έχουν το θράσος να κουνάνε το δάχτυλο στον λαό, μιλώντας για τον κίνδυνο «ακυβερνησίας και αστάθειας»! Ποιον κοροϊδεύουν; Τι θα τους εμποδίσει να σχηματίσουν κυβέρνηση; Μήπως δεν έχουν συγκυβερνήσει όλοι με όλους τα προηγούμενα χρόνια, όταν αυτό απαιτήθηκε για να συνεχίσουν να ματώνουν τους πολλούς, για τα κέρδη των λίγων; Μήπως δεν ψήφισαν μαζί τα μνημόνια; Το πρώτο του ΠΑΣΟΚ, το δεύτερο της ΝΔ και του ΠΑΣΟΚ, το τρίτο του ΣΥΡΙΖΑ που το ψήφισαν και οι τρεις μαζί; Μήπως δεν ψήφισαν η ΝΔ με το ΠΑΣΟΚ τα μισά νομοσχέδια της κυβέρνησης ΣΥΡΙΖΑ-ΑΝΕΛ και ο ΣΥΡΙΖΑ με το ΠΑΣΟΚ πάνω από τα μισά νομοσχέδια της κυβέρνησης της ΝΔ;

Μήπως δεν έχουν στα ψηφοδέλτιά τους ο ένας πρώην στελέχη του άλλου, που τους βλέπουμε να αλλάζουν κόμματα σαν τα πουκάμισα, ακριβώς επειδή αυτά τα κόμματα κάνουν όλα την ίδια δουλειά, όπως την ίδια δουλειά κάνουν όλα τα πουκάμισα; Μήπως δεν έχουν σήμερα κοινό πρόγραμμα στα βασικά ζητήματα που θα καθορίσουν την πορεία της χώρας την επόμενη των εκλογών; Αυτό το κοινό πρόγραμμα είναι οι δεσμεύσεις όλων τους στο νέο Υπερμνημόνιο, το Ταμείο Ανάκαμψης της ΕΕ. 

Είναι οι δεσμεύσεις τους στη δήθεν πράσινη ανάπτυξη, που το μόνο πράσινο που έχει είναι το χρώμα του χρήματος που βγαίνει από τις τσέπες των νοικοκυριών και πάει στις τσέπες των αρπακτικών. Μάλιστα, μέσα στη βδομάδα που πέρασε, οι ευρωβουλευτές της ΝΔ, του ΣΥΡΙΖΑ και του ΠΑΣΟΚ ψήφισαν το καινούριο πακέτο αυξήσεων τιμών σε είδη πλατιάς λαϊκής κατανάλωσης, αυξήσεων των ναύλων σε ακτοπλοΐα και αερομεταφορές, του κόστους συντήρησης παλαιών κατοικιών και αυτοκινήτων με την ονομασία “fit for 55”. Από την πολλή ευαισθησία τους για το περιβάλλον όλα αυτά - βεβαίως, βεβαίως - και για να μειωθούν – λένε - οι ρύποι. Και με το ίδιο πακέτο εντάσσουν στο άθλιο «εμπόριο ρύπων» την καταστροφική για την υγεία και το περιβάλλον καύση απορριμμάτων για παραγωγή ηλεκτρικής ενέργειας! Τόση ευαισθησία, μαζί με μπόλικη ψυχεδέλεια. Κοινό τους πρόγραμμα είναι τα προαπαιτούμενα, για να πάρει η ελληνική καπιταλιστική οικονομία την περιβόητη «επενδυτική βαθμίδα»! Αυτό δείχνει ο τσακωμός τους για το ποιος είναι πιο ικανός να την πετύχει. 
	
Δεν τους είδαμε, βέβαια, ποτέ, να τσακώνονται έτσι, για το ποιος είναι πιο ικανός να επαναφέρει τις συλλογικές συμβάσεις εργασίας, την κυριακάτικη αργία, τον 13ο και 14ο μισθό στο δημόσιο και τις συντάξεις, όλα αυτά που πετσόκοψαν τα τελευταία χρόνια. Επενδυτική βαθμίδα, άλλωστε, σημαίνει να διατηρηθούν τα τσακισμένα εργατικά δικαιώματα για να είναι η χώρα ελκυστική για τους επενδυτές. Να απολαμβάνουν αυτοί φοροαπαλλαγές και να συνεχίσει να ματώνει ο λαός πληρώνοντας το 95% των φορολογικών εσόδων, προκειμένου να επιστρέψουν τα «ματωμένα» πλεονάσματα. 

Και επειδή μπήκε πια για τα καλά η άνοιξη και πέρασε ο περιβόητος «δύσκολος χειμώνας», για να δούμε: Ήταν για όλους δύσκολος; Οι εισηγμένες εταιρείες στο Χρηματιστήριο θα μοιράσουν φέτος στους μεγαλομετόχους τους το μεγαλύτερο μέρισμα από το 2009. Και μάλιστα με πολύ μικρή φορολόγηση, αφού ο ΣΥΡΙΖΑ την πήγε από το 15% στο 10% και η ΝΔ από το 10% στο 5%. Οι τράπεζες, αντίστοιχα, παρουσίασαν προ φόρων κέρδη 4,5 δισ. ευρώ, ενώ μια σειρά από ενεργειακά και πετρελαϊκά μονοπώλια, εμφανίζουν ιστορικές επιδόσεις κερδοφορίας με πάνω από 1 δις μέσα σε έναν χρόνο. Όλα αυτά και πολλά ακόμα είναι το κοινό τους πρόγραμμα. Όσο, λοιπόν, αυτοί θα κυνηγούν την επενδυτική βαθμίδα, ο λαός και η νεολαία ένα συμφέρον έχουν: Να ανεβάσουν σε ανώτερη βαθμίδα τη συμπόρευσή τους με το ΚΚΕ, τον αγώνα τους για τις δικές τους ανάγκες και δικαιώματα.

Φίλες και φίλοι, συντρόφισσες και σύντροφοι.Η ΝΔ καλεί τον λαό να την ψηφίσει για να συνεχίσει για μία ακόμα τετραετία το αντιλαϊκό έργο της. Το δικαιούται λέει, «να έχει μια πιο ήρεμη τετραετία», χωρίς πολλαπλές κρίσεις! Λες και θα ξεπεραστεί έτσι η γκαντεμιά τους. Δεν χρειάζεται, νομίζουμε, και μεγάλη ανάλυση, το γιατί πρέπει να μαυριστεί από τον λαό μια κυβέρνηση στη θητεία της οποίας είχαμε 35.000 νεκρούς από την πανδημία, την επικίνδυνη εμπλοκή της χώρας στον ιμπεριαλιστικό πόλεμο στην Ουκρανία, τα καμένα δάση και τις λαϊκές περιουσίες. Η κυβέρνηση που λέει στον λαό που δοκιμάζεται από την ακρίβεια ότι το να θέλει να αγοράσει καλής ποιότητας φαγητό για να φάει με την οικογένειά του το Πάσχα, είναι σαν να θέλει να πάρει Πόρσε... 

Ο ΣΥΡΙΖΑ πάλι, λέει, ότι δικαιούται και αυτός «να κυβερνήσει πρώτη φορά με το πρόγραμμά του», χωρίς τρόικα και μνημόνια! Λες και του χρωστάει ο λαός επειδή δεν κατάργησε τα μνημόνια και δεν έδιωξε την τρόικα, όπως υποσχόταν, αλλά έφερε και ένα τρίτο, ακόμα χειρότερο. Για να μην θυμίσουμε και τόσα άλλα: την Μάνδρα, το Μάτι, τόσους νεκρούς επί της θητείας του. Αλλά ποιον κοροϊδεύουν; 
	
Οι δεσμεύσεις τους στο σύστημα, στο μεγάλο κεφάλαιο, στα διάφορα ιμπεριαλιστικά κέντρα, είναι σήμερα ακόμα μεγαλύτερες από ποτέ. Για δείτε τους συμβολισμούς: Κάποτε ο κ. Τσίπρας ερχόταν εδώ στη Λέσβο προεκλογικά και έλεγε «go back» στη Γερμανίδα καγκελάριο, σκυλεύοντας τους αγώνες που έχει δώσει ο λαός της Λέσβου μαζί με τους κομμουνιστές. Τώρα, μέσα στην προεκλογική περίοδο τι κάνει; Πάει στη Γερμανία και συναντά τον Γερμανό καγκελάριο για να του «εκθέσει» το πρόγραμμά του και «να πάρει την ευχή του»! Πώς αλλάζουν οι καιροί… Δεν πήγε, βέβαια, να συναντήσει τους χιλιάδες εργαζόμενους που ήταν την ίδια μέρα στους δρόμους απέναντι στην σοσιαλδημοκρατική κυβέρνηση της Γερμανίας που τους εξοντώνει. Αυτό, βλέπετε, θα του χάλαγε το αφήγημα ότι το μόνο που χρειάζεται είναι να γίνουμε δήθεν σαν τα άλλα ευρωπαϊκά κράτη, όπου εκεί οι λαοί ζουν μια χαρά.

Όσο για αυτό που λέει ο κ. Τσίπρας για τους 5 - 10 βουλευτές που μπορεί να του λείπουν και τα υπόλοιπα είναι η πιο αγοραία έκφραση της πολιτικής, είναι πολιτικό εμπόριο και αν οι προοδευτικοί άνθρωποι είχαν χίλιους λόγους σήμερα να του γυρίσουν την πλάτη, ο τρόπος με τον οποίο πολιτεύεται ο ΣΥΡΙΖΑ είναι ένας επιπλέον λόγος. Θυμίζουμε στον κ. Τσίπρα πως όταν στο παρελθόν του έλειψαν βουλευτές για να περάσει το τρίτο μνημόνιο τους βρήκε στους βουλευτές της ΝΔ και του ΠΑΣΟΚ. Εκεί μπορεί να τους αναζητήσει και σήμερα. Κι αν θέλει να δει ποιος ανοίγει τον δρόμο στην κυβέρνηση Μητσοτάκη, ας κοιτάξει τον εαυτό του στον καθρέφτη, αφού το κόμμα του, ο ΣΥΡΙΖΑ, στήριξε τις κεντρικές επιλογές της κυβέρνησης Μητσοτάκη και οι δικές του δυνάμεις κάνουν κομπρεμί με τις δυνάμεις της ΝΔ, και του ΠΑΣΟΚ σε δήμους, σωματεία, αλλά και στη ΓΣΕΕ.
	
Επειδή, όμως, κάποιοι – και από τη ΝΔ και από τον ΣΥΡΙΖΑ – κάνουν πως δεν καταλαβαίνουν τι λέμε σχετικά με τις κυβερνήσεις, να το ξαναπούμε: Κάθε κυβέρνηση που έρχεται συνεχίζει στον δρόμο της προηγούμενης και είναι ακόμα χειρότερη, γιατί όλο και χειρότερο γίνεται το σύστημα που αυτά τα κόμματα υπηρετούν. Έτσι, λοιπόν, η κυβέρνηση ΣΥΡΙΖΑ-ΑΝΕΛ ήταν η χειρότερη μέχρι τότε, η σημερινή κυβέρνηση Μητσοτάκη είναι η χειρότερη μέχρι σήμερα και η κυβέρνηση που θα έρθει μετά τις εκλογές θα είναι ακόμα χειρότερη. Γι’ αυτό χρειάζεται πολύ πιο δυνατό ΚΚΕ.

Έχουμε, όμως, κι άλλους που θέλουν να πλασαριστούν ως “πρωτοεμφανιζόμενοι” και ζητάνε μια ευκαιρία από τον λαό. Όπως το ΠΑΣΟΚ του κυρίου Ανδρουλάκη, ο οποίος λέει πως ποτέ δεν έχει κυβερνήσει ο ίδιος σε αντίθεση με τον Μητσοτάκη και τον Τσίπρα. Το ότι ήταν Γραμματέας του ΠΑΣΟΚ και δεξί χέρι του Βενιζέλου, όταν συγκυβερνούσε με τη ΝΔ και τον Σαμαρά είναι, μάλλον, λεπτομέρεια που την έχει ξεχάσει. Μάλιστα, όπως ακούμε, το ΠΑΣΟΚ έχει βάλει στο μάτι και την έδρα του ΚΚΕ στη Λέσβο. Κούνια που τους κούναγε… Τι να τον κάνει ο λαός της Λέσβου έναν ακόμα βουλευτή που θα τρέξει να δώσει ψήφο εμπιστοσύνης σε όποια αντιλαϊκή κυβέρνηση προκύψει, για να κάτσει στο σβέρκο μας για να συνεχίσει να μας κάνει τον βίο αβίωτο; Τον χορό των δήθεν πρωτοεμφανιζόμενων, κλείνει ο κύριος Βαρουφάκης μαζί με άλλους πρώην υπουργούς του ΣΥΡΙΖΑ, που κατεβαίνουν στις εκλογές με το σύνθημα «πρώτη φορά ρήξη»… Λες και δεν τους ξέρουμε από την καλή και από την ανάποδη… Παρουσιάζονται μπροστά μας και μας λένε ότι την προηγούμενη φορά τους κορόιδεψε ο Τσίπρας και δεν πρόλαβαν… Μαζί καθόταν το 2015 στα κυβερνητικά έδρανα εμπαίζοντας τον λαό υλοποιώντας μια τυχοδιωκτική πολιτική. Και τι καλούν τον λαό να κάνει; Να πιστέψει ότι «όλα μπορούν να είναι αλλιώς» μέσα σε αυτό το βάρβαρο σύστημα και μέσα στην ΕΕ, που κουμάντο κάνει μια χούφτα παράσιτα, γιατί αυτοί έχουν, λένε, έτοιμες τεχνοκρατικές λύσεις. Όμως μέσα σ’ αυτό το σύστημα μεγαλώνει η φτώχεια του λαού. Και η φτώχεια παραμένει, είτε τη μετράς με ευρώ, είτε την μετράς με τη “ΔΗΜΗΤΡΑ” ή τον “ΑΝΤΡΕΑ” όποιο όνομα κι αν έχει το νόμισμα... 

Δεν είναι, όμως, μόνο η έδρα του ΚΚΕ στη Λέσβο που έχουν βάλει στο μάτι.  Πριν λίγες μέρες συναντήθηκαν οι επικεφαλής της ΝΔ, του ΣΥΡΙΖΑ και του ΠΑΣΟΚ στην Πάτρα, στον μοναδικό Δήμο της χώρας που έχει αγωνιστή, κομμουνιστή δήμαρχο, που είναι παράδειγμα και αναγνωρίζεται από τους εργαζόμενους, τους προοδευτικούς ανθρώπους σε όλη τη χώρα. Mαζεύτηκαν, λοιπόν, όλοι αυτοί, ήπιαν τα κρασάκια τους, φώναξαν και τα τοπικά ΜΜΕ για να απαθανατίσουν το ενσταντανέ, και τι συζήτησαν ανάμεσα σε άλλα; Πώς θα στηρίξουν όλοι μαζί όποιον περάσει στον δεύτερο γύρο των δημοτικών εκλογών για να απαλλαγούν από τον Πελετίδη, ο οποίος  προφανώς έχει χαλάσει την πιάτσα, σε πολλών ειδών μεγάλα συμφέροντα.

Ειλικρινά, δεν περιμέναμε ότι θα δικαιώσουν τόσο γρήγορα το σύνθημά μας που λέει: «Μόνοι τους και όλοι μας»… Κατά τα άλλα, μαλώνουν σαν τα κοκόρια εν όψει των βουλευτικών εκλογών και ορκίζονται ότι έχουν τεράστιες, δήθεν ανυπέρβλητες διαφορές! Βέβαια, εκεί που η ΝΔ έλεγε ότι πάει μόνο για αυτοδυναμία και ο ΣΥΡΙΖΑ ότι πάει για κυβέρνηση συνεργασίας μόνο αν είναι πρώτο κόμμα, σιγά-σιγά τα στελέχη τους άρχισαν να κελαηδάνε.«Είναι άλλο το τι λένε τα κόμματα προεκλογικά και άλλο πώς θα διαχειριστούν τη συγκυρία μετά τις εκλογές», λένε τώρα… Ψήφισε και όπου βγει, λένε, στον λαό. Και μετά θα του πουν ότι «τώρα που ψήφισες, ουδέν λάθος αναγνωρίζεται μετά την απομάκρυνση από την κάλπη»...Ξέρουμε, όμως, πολύ καλά τι θα βγει, σε όποιο κυβερνητικό σχήμα κι αν καταλήξουν: Μια ακόμα αντιλαϊκή κυβέρνηση, χειρότερη από την προηγούμενη, η οποία θα εξαπολύσει μια καινούρια, πιο σφοδρή επίθεση στα δικαιώματα του λαού μας. 

Γι’ αυτό σας λέμε: Πάρτε τα μέτρα σας από τώρα! Δυναμώσετε πολύ το ΚΚΕ για να είμαστε πιο δυνατοί να τους αντιμετωπίσουμε, για να είναι πιο δυνατός ο λαός.

Φίλες και φίλοι, συντρόφισσες και σύντροφοι. Είμαστε περήφανοι για τη στάση των συντρόφων μας όλα αυτά τα χρόνια, πάνω στο νησί. Είμαστε περήφανοι για τον ξεσηκωμό του Λεσβιακού λαού το Φλεβάρη του 2020, που έστειλε τις δυνάμεις καταστολής και τα ΜΑΤ, πίσω από κει που ήρθαν, στραπατσάροντας τον αυταρχισμό της κυβέρνησης. Αυτός ο ξεσηκωμός απέδειξε ότι όταν ο λαός θέλει μπορεί, και κανείς δε μπορεί να λογαριάζει υποτιμώντας τη δύναμη του λαού. Αυτή η δύναμη αναδείχτηκε και σε πολλές άλλες περιπτώσεις. Τόσο ιστορικά σε τούτο τον τόπο, αλλά και σε όλη τη χώρα, σε όλη την Ευρώπη, σε όλο τον κόσμο.

Είμαστε περήφανοι για τη στάση των συντρόφων μας και άλλων αγωνιστών, που απομόνωσαν το ρατσισμό και τις κραυγές μίσους, όταν οι βάρκες των ξεριζωμένων έρχονταν στα παράλια. Ήταν καθοριστική η στάση τους, απέναντι σε όσους πήγαν να στρέψουν τη δικαιολογημένη οργή των νησιωτών, απέναντι σε ξεριζωμένους, και όχι απέναντι στην πολιτική του πολέμου, του ξεριζωμού, της εκμετάλλευσης και της προσφυγιάς. Γνωρίζουμε όλοι πολύ καλά ότι το ΚΚΕ δεν τα δίπλωσε, δεν άλλαξε θέση για το προσφυγικό, και μάλιστα όχι στα λόγια αλλά με την πρωτοπόρα δράση του. Αυτή η δράση πήρε πολλές μορφές. Δεν ξεχνιούνται οι κινητοποιήσεις σε αυτή εδώ την πλατεία για να μη γίνουν τα νησιά μας φυλακές προσφύγων της ΕΕ. Δεν ξεχνιούνται οι κινητοποιήσεις μετά τα πολύνεκρα ναυάγια, για να μη συνηθίσουμε το θάνατο. Δεν ξεχνιέται η συγκινητική κινητοποίηση μέσα στο κρύο, τις λάσπες και τη βροχή στη θέση Βάστρια, που ακύρωσε τις απαγορεύσεις με τη μαζικότητα εργατών της πόλης, νεολαίας και των αγροτών από την Καλλονή, το Μανταμάδο, τα Μιστεγνά, τη Θέρμη και τα άλλα χωριά. 

Ούτε θα ξεχάσουμε την προσπάθεια δίωξης σε αιρετούς και άλλους αγωνιστές, ανάμεσα  τους τα στελέχη του ΚΚΕ, τον πρόεδρο του εργατικού κέντρου που είναι και υποψήφιός μας αλλά και το γραμματέα της Ομοσπονδίας αγροτικών συλλόγων, γιατί λέει ”υποκίνησαν τον κόσμο σε στάση’’.  Και είναι ντροπή που ούτε ένα κόμμα δεν έβγαλε ανακοίνωση, πλην ΚΚΕ, για να μη διωχθούν όσοι έκαναν πράξη τη θέληση του λεσβιακού λαού. Οι αγωνιστικές παραδόσεις του λεσβιακού λαού παραμένουν ζωντανές, και επιδρούν στο λαό του νησιού, με την καθοριστική συμβολή των κομμουνιστών, και στο ζήτημα του προσφυγικού. Αποδείχτηκε ότι ο λαός σώζει το λαό σε δύσκολες και πρωτόγνωρες συνθήκες, όπου το κράτος δείχνει το εχθρικό του πρόσωπο και με αυτό τον τρόπο. 

Έχει όμως αξία να δούμε και τι στάση κράτησαν τα υπόλοιπα κόμματα στο ζήτημα του προσφυγικού μέχρι σήμερα. Ποιος άραγε από τη ΝΔ, το ΣΥΡΙΖΑ και το ΠΑΣΟΚ δεν κατάπιε τη συνθήκη του Δουβλίνου, τις επιταγές της ΕΕ, που δική της κατεύθυνση είναι η δημιουργία δομών - φυλακών στα νησιά; Άλλωστε η απαράδεκτη κοινή δήλωση ΕΕ – Τουρκίας, που φέρει τη σφραγίδα του ΣΥΡΙΖΑ καθώς έλαβε χώρα επί των ημερών του, διατηρείται σε ισχύ από τη σημερινή κυβέρνηση της ΝΔ, ενώ το ΠΑΣΟΚ δε βγάζει τσιμουδιά. Το ΠΑΣΟΚ βέβαια φιλοξενεί στο ψηφοδέλτιό του υποψήφιο που ψήφισε το έκτρωμα στη Βάστρια, συνδιοικώντας με τον εκλεκτό της ΝΔ, και αφού πρωτοστάτησε στην υλοποίηση του κανονισμού του Δουβλίνου, σήμερα μιλά υποκριτικά για αναθεώρησή του.

Ποιος άραγε είναι πιο ανθρωπιστής; Αυτός που έχει το ρεκόρ εγκλωβισμού ή αυτός που έχει το ρεκόρ χτισίματος hot – spot; Αυτός που έστησε το κολαστήριο της Μόριας ή αυτός που το γιγάντωσε; Εμείς απαντάμε: Κανένας τους. Όλοι υλοποίησαν στο ακέραιο την αντιδραστική πολιτική της Ευρωπαϊκής Ένωσης. Όλοι τους δούλεψαν και υπηρέτησαν το ΝΑΤΟ, που και πόλεμο κάνει, και πρόσφυγες δημιουργεί και σύνορα δεν αναγνωρίζει. Όλοι θυμόμαστε αυτά που έλεγαν παπαγαλάκια της σημερινής αλλά και της προηγούμενης κυβέρνησης, ότι τάχα οι νατοϊκές αρμάδες ήρθαν στο Αιγαίο για να λύσουν το προσφυγικό πρόβλημα. Και τελικά και το προσφυγικό γιγαντώθηκε, και οι ροές αυξήθηκαν αλλά και η τούρκικη προκλητικότητα, με την τουρκική άρχουσα τάξη σε ανταγωνισμό με την ελληνική, να προβάλλει διαρκώς νέες διεκδικήσεις σε βάρος των κυριαρχικών δικαιωμάτων της Ελλάδας, της κυριαρχίας των νησιών. 

Οι «γκρίζες ζώνες» έχουν μεγεθυνθεί σε «Γαλάζια πατρίδα». Δεν έχουμε μόνον παραβιάσεις, αλλά και υπερπτήσεις πάνω από ελληνικά νησιά, που επανήλθαν μετά τους σεισμούς. Αμφισβητούνται συνθήκες που καθορίζουν τα σύνορα.  Θέλουμε κι από εδώ, από το νησί της Λέσβου, από το βορειοανατολικό Αιγαίο, να καταγγείλουμε, για μία ακόμη φορά, ότι η απαράδεκτη αυτή διεκδίκηση, γίνεται με τις πλάτες του ΝΑΤΟ, που δεν αναγνωρίζει σύνορα στο Αιγαίο. Έχει στήριξη από ΗΠΑ, ΕΕ, που «βάζουν στο ζύγι» τα οικονομικά - πολιτικά συμφέροντά τους στην Τουρκία. Όλων αυτών, δηλαδή, που η ΝΔ, ο ΣΥΡΙΖΑ και το ΠΑΣΟΚ, πίνουν νερό στο όνομά τους και έχουν το θράσος να τους παρουσιάζουν και ως εγγυητές για τα κυριαρχικά δικαιώματα.

Γι αυτό είναι γελοίο, από τη μία να λέει ο πρωθυπουργός, ότι φύλαξε η κυβέρνησή του τα σύνορα, και από την άλλη να βαφτίζει τα νησιά μας Νατοϊκά.  Όπως γελοίο είναι να λες ότι μειώθηκαν οι ροές, τη στιγμή που ετοιμάζεσαι να υποδεχτείς χιλιάδες με την κατασκευή νέας δομής, που θα λειτουργεί ταυτόχρονα και ως “κράχτης” για τα κυκλώματα και τις διάφορες ΜΚΟ. 

Αν πράγματι ήθελαν να λύσουν το προσφυγικό θα έκαναν πράξη τις προτάσεις του ΚΚΕ για επιτροπές εξέτασης ασύλου μέσα στην Τουρκία, με ευθύνη της ΕΕ και της ύπατης αρμοστείας του ΟΗΕ. Θα έπαιρναν μέτρα για τον απεγκλωβισμό προσφύγων και μεταναστών, με χαρτιά για τις χώρες προορισμού τους και μεταφορά τους στην ηπειρωτική χώρα άμεσα, αντί να χτίζουν δομές - φυλακές. Θα προσλάμβαναν τους εργαζόμενους στο προσφυγικό σε κρατικές δομές, καθώς πρόκειται για ανθρώπους που είναι στο έλεος της απόλυσης, ενώ η σημαντική πείρα τους σε ένα ευαίσθητο χώρο, θα μπορούσε να αποτελεί στοιχείο αξιοποίησης, όταν υπάρχουν τόσο μεγάλες ελλείψεις και στα νησιά και στην ηπειρωτική χώρα. Ειδικά οι ψυχολόγοι, μεταφραστές, γιατροί, νοσηλευτές, δικηγόροι, δάσκαλοι, μάς είναι απαραίτητοι, αλλά σήμερα αποτελούν μπαλάκι για τις ορέξεις των ΜΚΟ, που αμείβονται  μάλιστα παχυλά. 

Όμως οι δεσμεύσεις τους είναι μεγάλες, καθώς είναι ταγμένοι στην υπηρεσία του κεφαλαίου, που βλέπει τη βελτίωση της θέσης του μέσα από την ΕΕ και το ΝΑΤΟ.Είναι υποκριτές! Ούτε σήμερα σκέφτονται τις προσφυγικές ροές, όταν στέλνουν όπλα στην Ουκρανία. Όλοι μαζί χειροκρότησαν τους ναζιστές του εγκληματικού τάγματος Αζόφ στη Βουλή. Όλοι μαζί πανηγυρίζουν για την Αλεξανδρούπολη και τη μετατροπή της σε «Σούδα του Βορά». Ούτε η προώθηση των ΝΑΤΟοϊκών σχεδίων γίνεται για άλλο λόγο, πέρα από την επικίνδυνη σήμερα «συνεκμετάλλευση» του Αιγαίου. Σε αυτή την κατεύθυνση, επιδιώκεται η αξιοποίηση του σεισμού ως «επιταχυντή» μιας λύσης που θα συμφέρει τα μονοπώλια που θα καρπωθούν τον πλούτο του Αιγαίου σε βάρος των λαϊκών συμφερόντων και του περιβάλλοντος.

Οι κομμουνιστές είμαστε σταθεροί υποστηρικτές της φιλίας των λαών, παλεύουμε ενάντια στο μίσος των εθνικιστών, στηρίζουμε την αμοιβαία επωφελή για τους λαούς συνεργασία των χωρών μας. Σαφώς, λοιπόν, δεν θα ήμασταν αντίθετοι στην επίλυση κάθε υπαρκτού ζητήματος με την Τουρκία και κάθε γειτονική χώρα, με διαπραγματεύσεις, με συνομιλίες, ειρηνικά. Προειδοποιούμε, όμως, ότι δεν πρόκειται για αυτό. Άλλο πράγμα “ψήνεται” με τις τοποθετήσεις της κυβέρνησης, του κυρίου Δένδια, αλλά και του κυρίου Τσίπρα τις προάλλες από το Βερολίνο. Πρόκειται για εξελίξεις που, από τη μια, στο όνομα της "ειρήνης" θα ανοίξουν τον “ασκό του Αιόλου” για νέους πολέμους και επιπλέον θα στερήσουν από τους λαούς της Ελλάδας και της Τουρκίας σημαντικούς πόρους, που θα μπορούσαν να αξιοποιηθούν προς όφελος των δύο λαών, κι όχι για την αύξηση των κερδών του κεφαλαίου. Η λύση και η ελπίδα, λοιπόν, βρίσκεται στο δρόμο του αγώνα που μπορούμε να βαδίσουμε μαζί. 

Σε αυτήν εδώ την προκυμαία τον Ιούλιο του 2021, στις εκδηλώσεις της ΚΝΕ, χιλιάδες νέοι και νέες, μαζί με το λαό του νησιού, στείλαμε το μήνυμα, ότι θα νικήσει η φιλία των λαών, ότι σε Ελλάδα και Τουρκία είναι ίδιος ο εχθρός, ΝΑΤΟ –Κυβερνήσεις και καπιταλισμός. Ότι αξίζει να παλέψουμε για το σοσιαλισμό που είναι το μέλλον, χωρίς κρίσεις, πόλεμο και προσφυγιά. Και ότι μόνο με αυτό το όραμα ζωντανό, μπορούμε να έχουμε κατακτήσεις σήμερα, να μην αποδεχτούμε τη σύγχρονη μιζέρια και τραγωδία, να μην υποκύψουμε σε αυτούς που έκαναν το Αιγαίο θάλασσα νεκρών για τα συμφέροντά τους.

Φίλες και φίλοι, συντρόφισσες και σύντροφοι. Δυστυχώς το προηγούμενο διάστημα, θύματα της πολιτικής τους δεν μετρήσαμε μόνο στη θάλασσα, αλλά και στη στεριά. Το προδιαγεγραμμένο έγκλημα στα Τέμπη δε θα ξεχαστεί. Όπως, δε θα ξεχαστούν και οι ένοχοι για αυτή την τραγωδία. 

Άλλωστε τέτοιες τραγωδίες, έχουμε ζήσει και σε άλλα μέρη της χώρας και στο Αιγαίο και στη Λέσβο. Τραγωδία ήταν και το ναυάγιο του Σάμινα. Και σήμερα κυκλοφορούν πλοία με χαλασμένες μηχανές, με ανεπαρκές και εξουθενωμένο πλήρωμα, χωρίς γιατρό, που ακούμε να καλούν από τη ρεσεψιόν να δηλωθούν οι επιβάτες που έτυχε να είναι γιατροί. Τραγωδία ήταν και ο χαμός του αγρότη στον Πολυχνίτο που χάθηκε πολύτιμος χρόνος μέχρι να μεταφερθεί στο νοσοκομείο λόγω των ελλείψεων. Τραγωδία ήταν και ο χαμός του μικρού βρέφους Μιχαήλ, που φέρει το όνομά του η μαχητική επιτροπή αγώνα στον Πολιχνίτο, για να στελεχωθεί άμεσα το Κέντρο Υγείας. 

Αυτά δεν είναι τυχαία περιστατικά. Είναι τα αποτελέσματα της πολιτικής που βάζει τις ζωές μας στο ζύγι του κόστους – οφέλους. Γι’ αυτό είναι γαλαντόμοι για να έχουν φοροαπαλλαγές οι εφοπλιστές. Είναι γαλαντόμοι για να τους προσφέρουν αφορολόγητο πετρέλαιο. 

Επικαλούνται, όμως, τα  δύσκολα δημοσιονομικά, όταν πρόκειται να στελεχώσουν τα κέντρα υγείας με όλες τις ειδικότητες και το επιστημονικό προσωπικό. Σήμερα κανένα κέντρο υγείας στο νησί δεν έχει καρδιολόγο και ακτινολόγο, ενώ δεν επαρκούν οι παιδίατροι και οι γυναικολόγοι. Το Βοστάνειο νοσοκομείο στενάζει από τις ελλείψεις και πολλοί ασθενείς αναγκάζονται να στραφούν είτε στον ιδιωτικό τομέα για απλές εξετάσεις ή στην Αθήνα και τη Θεσσαλονίκη. Η ψυχιατρική κλινική θυμίζει μεσαίωνα, με το απαρχαιωμένο κτήριο και τις ελλείψεις σε προσωπικό. Οι καρκινοπαθείς τραβάνε το δικό τους Γολγοθά με διαθέσιμα ραντεβού στο νοσοκομείο για απλή μαγνητική από το Σεπτέμβρη, ενώ για ακτινοθεραπείες, σπινθηρογράφημα, PETSCAN ισχύουν τα “πληθυσμιακά κριτήρια” και αναγκάζονται να πάνε μακριά από το νησί. Το κέντρο υγείας στο Μανταμάδο παραμένει ανύπαρκτο. Εδώ στην πόλη της Μυτιλήνης δρομολογείται το κλείσιμο του κέντρου υγείας, που ήδη υπολειτουργεί, με μεγάλες συνέπειες και για το φόρτο των εργαζομένων στο «Βοστάνειο Νοσοκομείο». Η γειτονική Λήμνος παραμένει χωρίς ΜΕΘ και Μονάδα Αυξημένης Φροντίδας, χωρίς βασικές ειδικότητες. Ο αγώνας του λεσβιακού λαού για υγεία και ασφάλεια σε μέσα και υποδομές, οι κινητοποιήσεις αγροτικών συλλόγων, σωματείων φορέων, επιτροπών αγώνα, του Εργατικού Κέντρου, τους ενόχλησε και έχει αποτέλεσμα! Για αυτό τώρα, προεκλογικά, εμφανίζονται όλοι οι υποψήφιοι των κομμάτων που είναι μέρος του προβλήματος και μιλούν για ενίσχυση των δομών υγείας! Είχαν άπλετο χρόνο τόσα χρόνια, άμα ήθελαν να το έχουν πράξει οι κυβερνήσεις και τα κόμματά τους! Αλλά έπραξαν το αντίθετο. Ας μην αντιμετωπίζουν τον λαό της Λέσβου σαν τους ιθαγενείς που θα πουλήσουν καθρεφτάκια. Μόνο το ΚΚΕ αντιπάλεψε την εμπορευματοποίηση της υγείας, μέσα και έξω από τη βουλή, ανεξάρτητα από το ποια κυβέρνηση την προώθησε. 

Μόνο το ΚΚΕ ανέλαβε την ευθύνη να κάνει πάνω από 625 ερωτήσεις για την υγεία στη βουλή, και ειδικά εδώ στη Λέσβο, ήταν καθοριστική η στάση της βουλευτή μας, της Μαρίας Κομνηνάκα.

Στην ίδια ζυγαριά του κόστους - οφέλους μπαίνουν, όμως, σε όλη τη χώρα, και εδώ στη Λέσβο, και τα απαραίτητα μέτρα πολιτικής προστασίας, αλλά και αποκατάστασης των πληγέντων. Γι’ αυτό η Βρίσα παραμένει εγκαταλειμμένη και επικίνδυνη, από δύο κυβερνήσεις, γιατί οι σεισμόπληκτοι έπρεπε να βάλουν βαθιά το χέρι στην τσέπη για να ξαναχτίσουν τα σπίτια τους, και αρκετοί μετανάστευσαν στο ίδιο τους το νησί. Στην ίδια περιοχή, ακόμη περιμένουν τις αποζημιώσεις, κάτοικοι και αγρότες των Βατερών και του Σταυρού, μετά τις πυρκαγιές του προηγούμενου καλοκαιριού. Σε αυτή την περιοχή, μέλη και φίλοι του ΚΚΕ, αγρότες και νεολαία, έσβηναν φωτιές μαζί με τους λιγοστούς πυροσβέστες, που οι ίδιοι κατήγγειλαν τις ελλείψεις, τόσο πριν όσο και μετά την πυρκαγιά.

Φίλες και φίλοι, συντρόφισσες και σύντροφοι. Κάτι παραπάνω από τρεις βδομάδες απέμειναν μέχρι να ανοίξουν οι κάλπες. Και ο λαός της Λέσβου και όλης της χώρας θα έχει την ευκαιρία να δώσει ηχηρή απάντηση σε όλα τα παραπάνω και σε όσα ακόμα τον ταλαιπωρούν και τον βασανίζουν. Σας καλούμε να δώσετε όλες σας τις δυνάμεις, κάθε μέρα, κάθε ώρα που απομένει, για να φτάσει παντού το κάλεσμα ισχυροποίησης του ΚΚΕ. Γιατί μόνο ένα πολύ πιο δυνατό ΚΚΕ θα είναι το αισιόδοξο, το ανατρεπτικό νέο που μπορεί να αναδείξει η λαϊκή ψήφος στις 21 Μαΐου. Μόνο ένα πολύ πιο δυνατό ΚΚΕ, κόντρα στα ψεύτικα διλήμματα και πάνω απ’ όλα απέναντι στο κοινό τους αντιλαϊκό πρόγραμμα που θα εφαρμόσει όποια κυβέρνηση προκύψει, μπορεί να αποτελέσει στοιχείο λαϊκής ανάτασης, ελπίδας, σε μια περίοδο που ο λαός μας την έχει τόσο ανάγκη. 

Μετά τις συγκλονιστικές κινητοποιήσεις που ξέσπασαν σε ολόκληρη τη χώρα μετά το έγκλημα στα Τέμπη, η ισχυροποίηση του ΚΚΕ θα είναι το επόμενο χαστούκι που μπορεί να τους δώσει ο λαός και η νεολαία. Θα δώσει τη σκυτάλη στους ακόμη πιο μεγάλους αγώνες που πρέπει να ακολουθήσουν, για να τους δυσκολέψουμε, να τους στριμώξουμε, να πετύχουμε νίκες. Να ανοίξουμε τον δρόμο για το αύριο που θέλουμε και μπορούμε να ζήσουμε σε μια διαφορετική, δίκαιη κοινωνία, με μια άλλη, εργατική-λαϊκή εξουσία.Προχωράμε μπροστά, προχωράμε δυνατά! Τη Δευτέρα, την Πρωτομαγιά, μέρα της παγκόσμιας εργατικής τάξης, στις απεργιακές συγκεντρώσεις σε κάθε πόλη, σε κάθε νησί, και εδώ στη Μυτιλήνη με το Εργατικό Κέντρο. Στις 10 του Μάη, στις φοιτητικές εκλογές, η νεολαία μας, που έκανε πέρσι το βήμα, να κάνει φέτος το άλμα, αναδεικνύοντας ξανά πολύ ψηλά, την Πανσπουδαστική πρώτη δύναμη. Και στις 21 του Μάη, σηκώνουμε το Κόμμα μας, το ΚΚΕ πολύ πιο ψηλά.Μπορούμε να τα καταφέρουμε! Μόνοι τους και όλοι μας! Με ΚΚΕ πολύ πιο δυνατό, για το μεγάλο το ωραίο το συγκλονιστικό!

