Είναι ωραίες μέρες αυτές, δύσκολες, σκληρές, προεκλογική εκστρατεία, αλλά είναι όμορφες μέρες αυτές,  γιατί δεν είναι απλά μια προεκλογική εκστρατεία, εδώ χτίζεται στο πλαίσιο των εκλογών, οι εκλογές είναι το εκκολαπτήριο, είναι η θερμοκοιτίδα αυτού που χτίζεται, που είναι η νέα μεγάλη Αριστερά που έχει ανάγκη αυτός ο τόπος. 
Δείξαμε όλο αυτό το καιρό τι σημαίνει ανιδιοτέλεια, τι σημαίνει παραμερισμός του εγώ,  από εκεί προέκυψε η συμμαχία για τη ρήξη. Δε μιλάμε απλά για είσοδο Βουλευτών και Βουλευτριών του ΜέΡΑ25 Συμμαχία για τη Ρήξη που θα είναι πολλοί περισσότεροι και περισσότερες από την περασμένη φορά. Μιλάμε για τη δημιουργία της ανυπάκουης, ανυπότακτης, ανιδιοτελούς, ανένδοτης,  αγωνιστικής αριστεράς, ως μια μεγάλη παράταξη η οποία όχι απλά θα φέρει ξανά με περισσότερες απαιτήσεις απ΄ τον εαυτό της, το όχι στη Βουλή των Ελλήνων και των Ελληνίδων, αλλά θα χτίσει μια εντελώς διαφορετική πορεία οικοδόμηση παράταξης και ταυτόχρονα χάραξη ενός δρόμου, που θα τον περπατήσουμε όλες και όλοι μαζί.

 Κλείνουμε σήμερα μια διαδικασία συγκρότησης των ενωτικών ψηφοδελτίων του ΜέΡΑ25 Συμμαχία για τη Ρήξη. Είστε εδώ αρκετοί από τους υποψήφιους και τις υποψήφιες πέραν από τα Μέλη της Κεντρικής Επιτροπής , συγχαρητήρια,  σας ευχαριστούμε που τιμάτε τα ψηφοδέλτια η ανακοίνωση των ψηφοδελτίων σήμερα θα αναρτηθεί στο διαδίκτυο, ήδη έχει αναρτηθεί στο διαδίκτυο,  αλλά να δώσουμε έναν τόνο ένα κλίμα, μια ατμόσφαιρα, μια ιδέα της έννοιας, του τι σημαίνει ΜέΡΑ25 Συμμαχία για τη Ρήξη,  με ένα πολύ σύντομο βίντεο το οποίο θα περιγράψει, θα περιγράψει θα παρουσιάσει τους 15  τις 15 του ψηφοδελτίου Επικρατείας πάμε ... Πριν την κάλπη αξίζει να αφουγκραστεί κανείς την ψυχή των κομμάτων που όπως αποκαλύπτεται στο ψηφοδέλτιο Επικρατείας τους,  το ψηφοδέλτιο Επικρατείας του ΜέΡΑ25 Συμμαχία για τη   Ρήξη έχει μπροστάρισσα την συνεπή αγωνίστρια την πρωταθλήτριά μας Σοφία Σακοράφα , ακολουθούν  O κορυφαίος καθηγητής Οικονομικών  του Πανεπιστημίου Αθηνών Νίκος Θεοχαράκης που το 2015, ως Γενικός Γραμματέας του Υπουργείου Οικονομικών, εξαγρίωνε τους Τροικανούς πιάνοντάς τους απελπιστικά αδιάβαστους.Η Χριστίνα Μπαλτατζή απόδημη 34χρονη Ελληνίδα , παιδί της κρίσης, Γεωπόνος, Ακτιβίστρια και κληρωτό μέλος της Πολιτικής Γραμματείας του ΜέΡΑ25. Η Θεσσαλονικιά Δέσποινα Χαραλαμπίδου, εμβληματικό στέλεχος της Αριστεράς, τέως Αντιπρόεδρος της Βουλής, Βουλευτής και στέλεχος της ΛΑΕ. Ο απόδημος αρχιτέκτονας  Κώστας Στεφανίδης κάτοικος Αυστραλίας,  μέλος του DIEΜ25 και ενεργό μέλος της ομογένειας και του ΜέΡΑ25 Μελβούρνης. Ο καθηγητής Πολιτικής Επιστήμης του Παντείου Σεραφείμ Σεφεριάδης, Διευθυντής του εργαστηρίου Συγκρουσιακής Πολιτικής αλλά και πάνω από όλα , αγωνιστής εντός κι εκτός των Πανεπιστημίων.Ο πολεοδόμος Χρήστος Μουρατίδης κάτοικος Αγγλίας, παιδί κι αυτός της κρίσης, από το πρώτα μέλη του  DIEΜ25 το 2016, κατεβαίνει ως ο τρίτος απόδημος υποψήφιός μας.Η Αλεξάνδρα Κορωναίου καθηγήτρια του Τμήματος Ψυχολογίας και τέως Κοσμήτορας της Σχολής Κοινωνικών Επιστημών του Παντείου, στέλεχος της αριστεράς, του Φεμινισμού και των Κινημάτων. Ο Στάθης Κουβελάκης, για δεκαετίες καθηγητής στο Kings College του Λονδίνου, κορυφαίος της Μαρξιστικής Πολιτικής Επιστήμης, συνεχιστής της παράδοσης των Αλτουσέρ και Πουλαντζά, στέλεχος της Ριζοσπαστικής Αριστεράς στην Γαλλία και την Ελλάδα.Η μεγάλη ηθοποιός μας Μάνια Παπαδημητρίου Ακτιβίστρια, τέως Βουλεύτρια και στέλεχος της ΛΑΕ. Ο Πολιτικός Επιστήμονας Αλέξανδρος Μπίστης, ακτιβιστής, οργανωτικό στέλεχος της αριστεράς, μέλος της ΚΕ και συντονιστής Πολιτικού Σχεδιασμού του Σύριζα μέχρι το καλοκαίρι του 2015 και υποψήφιος Επικρατείας του ΜέΡΑ25 το 2019. Η για δύο δεκαετίες καθηγήτρια Κοινωνικής Ρομποτικής του Πανεπιστημίου UNSW της Αυστραλίας, Μαρί Βελονάκη παγκοσμίως καταξιωμένη και πρωτοπόρα στη Ρομποτική Επιστήμη, μέλος του DIEM25 από το 2016, υποψήφια Επικρατείας του ΜέΡΑ25 και το  2019. Η Αλεξάνδρα Κασίμη, εμβληματική Αγωνίστρια από τον Μάη του 1968 στη Γαλλία ως σήμερα στην Ελλάδα. Ο Οικονομολόγος, Συγγραφέας και τέως μέλος της πολιτικής γραμματείας του Σύριζα Χρήστος Λάσκος που το 2015 μαζί μας, παραιτήθηκε και έβαλε πλώρη για την κοινή μας αντίσταση στα ''αριστερά” μνημόνια και τέλος, ο Αγαπημένος μας Σύντεκνος, ο θρυλικός Λυράρης από τα Ανώγεια, ο καρδιακός μας φίλος και σύντροφος, ο Ψαραντώνης που, όπως και το 2019, καταλαμβάνει συμβολικά, αλλά όσο πιο ουσιαστικά γίνεται, την τιμητική θέση του ψηφοδελτίου Επικρατείας μας.ΜέΡΑ25 Συμμαχία για τη Ρήξη. Είναι το ψηφοδέλτιο Επικρατείας που δίνει τον τόνο που επιβεβαιώνει αυτό που σας είπα στην αρχή  ότι είναι ωραίες μέρες με τον Ψαραντώνη Ξυλούρη κλείνει το ψηφοδέλτιο Επικρατείας, με τη Σοφία Σακοράφα ξεκινάει. Οι υπόλοιποι δεκατρείς που βρίσκονται μεταξύ νομίζω ότι καταδεικνύουν, τη μεγάλη διαδρομή που έχουμε ήδη διανύσει και την ακόμα μεγαλύτερη διαδρομή, που θα διανύσουμε από σήμερα.

Τα μηνύματα συνοδοιπόροι, συντρόφισσες, σύντροφοι, φίλες και φίλοι απ΄ όλη την Ελλάδα είναι συγκλονιστικά από τη Νέα Σμύρνη από τη Ρόδο που είμασταν χθες προχθές, από τη Θεσσαλονίκη απ΄ όλες τις γωνιές της Ελλάδας ένας κόσμος που είχε ηττηθεί,  ένας κόσμος που ένιωσε πληγωμένος, που κρύφτηκε στο καβούκι του μετά τη συνθηκολόγηση του 2015, εκείνος ο μεγαλειώδης κόσμος του όχι,   έχει αναθαρρήσει,  ακόμα και άνθρωποι που δεν ακολουθούν το ΜέΡΑ25 ακόμα και άνθρωποι που δεν ακολουθούν τη Λαϊκή Ενότητα, που δεν είναι στις ομάδες και στα κινήματα που έχουν συμπράξει στο πλαίσιο της Συμμαχίας για τη Ρήξη, βλέπουνε ανθρώπους που βάζουνε στην άκρη το εγώ τους, βλέπουνε ανθρώπους που δημιουργούνε μια μετωπική ενωτική κίνηση και αναθαρρούν και έρχονται στις τάξεις μας. 
Κάποιοι πιο γενναία, άλλοι πιο δειλά, άλλοι λιγότερο σκεπτικιστές, άλλοι περισσότερο σκεπτικιστές,  αλλά λίγο  λίγο έρχονται και έτσι χτίζεται και θα χτίζεται και μετεκλογικά η μεγάλη αγωνιστική Αριστερά που τόσο έλειπε από αυτόν τον τόπο. Γι΄ αυτό το λόγο και νομίζω ότι είναι κάτι πολύ θετικό που πρέπει να το χειροκροτήσουμε, να το αγκαλιάσουμε και να μας δώσει πολύ μεγάλη χαρά και ικανοποίηση. Ξαναξεκίνησε η μαύρη προπαγάνδα του συστήματος εναντίον μας.Το χαιρόμαστε, αγαπάμε το μίσος και τα ψεύδη τους, γιατί σημαίνει ότι κάτι καλό κάνουμε.

 Τα  χτυπήματα κάτω από τη μέση αποδεικνύουν ότι είμαστε πραγματικά στο σωστό δρόμο. Εάν τα τρολς της δεξιάς, τα κανάλια της διαπλοκής, έλεγαν καλά πράγματα για εμάς,  τότε θα έπρεπε να έχουμε υπαρξιακή αγωνία, Δε λένε καλά πράγματα για εμάς,  μας δαιμονοποιούν και τους ευχαριστούμε.

 Στόχος τους είναι ένας  το κόμμα που τους απειλεί. Η παράταξη ΜέΡΑ25 Συμμαχία για τη  Ρήξη που δεν φοβάται να τους κατονομάσει και ξέρετε κάτι; εμείς επικαιροποιούμε αυτά που λέμε κάθε μέρα,  γιατί κάθε μέρα ένα νέο σκάνδαλο, μια νέα αρπαγή,  μια νέα λεηλασία δρομολογείται από τη Μητσοτάκης Α.Ε. και από την ολιγαρχία που κρύβεται πίσω από τη Μητσοτάκης Α.Ε. και δρομολογεί τη νέα συγκυβέρνηση είτε με προοδευτικό είτε με φιλελεύθερο πρόσημο.

 Ένα παράδειγμα: ΔΕΔΗΕ. Έχουμε μιλήσει ξανά και ξανά για τη ΔΕΗ που τη δώσαν στη CVC σε εκείνο το αρπακτικό hedgefund του Λονδίνου. Ας μιλήσουμε και λίγο για τον ΔΕΔΗΕ. Ο ΔΕΔΗΕ δόθηκε από την κυβέρνηση Μητσοτάκη σε μια τράπεζα χρηματιστηριακή Εταιρεία τη λεγόμενη Macquarie την έχετε ακούσει;  την λεγόμενη Macquarie Αυστραλέζικης καταγωγής;

Η Macquarie έχει μακρά παράδοση στη λεηλασία και σε εγκληματικές κινήσεις εναντίον τέως δημόσιων φορέων. Συγκεκριμένα, η εν λόγω Macquarie αγόρασε πριν μερικά χρόνια την εταιρεία ύδρευσης του Λονδίνου. Έδωσε 5 δισ. λίρες, από τα οποία δανείστηκε τα 3 δισ. και τα φόρτωσε στην εταιρεία που αγόρασε. Σαν να έρχομαι εγώ στο σπίτι σου για να στο πάρω και δανείζομαι από εσένα για να στο πάρω. Και αφού το έκαναν αυτό ξέρετε τι άλλο έκανε η Macquarie; Πήραν άλλα 8 δισ. δάνεια, το φόρτωσαν στις πλάτες της εταιρείας ύδρευσης και τελικά το έβαλαν στις τσέπες τους. Αυτοί οι κύριοι έχουν τον ΔΕΔΔΗΕ. Ξέρετε τι θα κάνει ο ΔΕΔΔΗΕ με τη βοήθεια της ΡΑΕ και της Μητσοτάκης ΑΕ από 1 Μαΐου, αλλά αναδρομικά από 1 Ιανουαρίου; Θα αυξήσει τη μοναδιαία πάγια χρέωση των σπιτιών και των μαγαζιών μας από 52 λεπτά την κιλοβατώρα σε 4,4 ευρώ. Αυτό είναι αύξηση 752%. 

Ποιο άλλο κόμμα τα λέει όλα αυτά; Έχετε ακούσει άλλο κόμμα να τα λέει όλα αυτά; Ποιο άλλο κόμμα έχει κάνει σημαία του από την αρχή τα κόκκινα δάνεια, τον Ηρακλή, τους πλειστηριασμούς; Από την πρώτη μέρα που ιδρυθήκαμε έχει μαλλιάσει η γλώσσα μας να προειδοποιούμε τον ελληνικό λαό για τη λεηλασία που έρχεται. Να καταθέτουμε πρόταση νόμου για τον Οδυσσέα που θα αντικαταστήσει τον Ηρακλή και θα καθαρίσει αυτόν τον κόπρο. 

Να προσθέσουμε μερικά ακόμη στοιχεία; Intrum Hellas. Ένα από αυτά τα τοξικά ταμεία των κόκκινων δανείων που επέβαλε η τρόικα. Μόλις έβγαλαν στοιχεία για αύξηση των κερδών τους 113% τους τελευταίους 12 μήνες. H DoValue +237%.  Και ζητούν να τους χειροκροτούμε! Τι σημαίνουν κέρδη για αυτές τις εταιρείες; Η DoValue έχει καταφέρει τους τελευταίους έξι μήνες να βάλει στο χαρτοφυλάκιό της ένα εκατομμύριο πολίτες. Δάνεια ενός εκατομμυρίου Ελλήνων και Ελληνίδων. Μόνο η DoValue. Και ξέρετε ότι πέραν του 1,5 εκατομμυρίου ακινήτων που έχουν αυτή τη στιγμή στα χέρια τους και παίζουν, τα οποία τα σκοτώνουν, τα χρηματιστικοποιούν, τα φτιάχνουν παράγωγα και τα βγάζουν όλα στα Νησιά Κέιμαν. Σύμφωνα με προβλέψεις των ανθρώπων της αγοράς του Ηρακλή άλλα 700.000 ακίνητα θα κοκκινήσουν και θα προστεθούν σε αυτό το 1,5 εκατομμύριο. Πώς να μην ακούν Ελλάδα και να τρίβουν τα χέρια τους; Να ζητωκραυγάζουν οι χρηματιστές της υφηλίου ακούγοντας Ελλάδα. Τα κέρδη που βγάζουν ως ποσοστό των επενδύσεών τους δεν υπάρχουν αλλού. Μόνο στην πτωχευμένη Ελλάδα. Από τις σάρκες της πεσούσης Ελλάδας, βγάζουν τα αρπακτικά και οι ύαινες τέτοια ποσοστά κέρδους. Προφανώς και ενθουσιάζονται. Προφανώς και επενδυτικές βαθμίδες θα δώσουν, γιατί όποιος αγοράζει ελληνικό ιδιωτικό ή δημόσιο χρέος κερδίζει ποσά που ούτε ο Τζεφ Μπέζος της Amazon δεν μπορεί να διανοηθεί ως ποσοστό κέρδους. Μιλάνε για επενδύσεις. Ο κ. Μητσοτάκης θέλει να χειροκροτήσουμε το γεγονός ότι αυξήθηκαν λέει οι επενδύσεις. Δεν μας λέει όμως τι επενδύσεις είναι αυτές. Είναι Intrum, η οποία έρχεται, δίνει τρία χιλιάρικα, σου παίρνει εσένα ένα δάνειο των 100.000 και αυτό το θεωρούν άμεση ξένη επένδυση. Αν είναι δυνατόν! Φέρνει τρία χιλιάρικα, παίρνει πενήντα και τα βγάζει στα Νησιά Κέιμαν και αυτό θεωρείται επένδυση από το καθεστώς μας, από τη Μητσοτάκης ΑΕ. Αν οι ψηφοφόροι της ΝΔ τα άκουγαν όλα αυτά θα ξεσηκώνονταν και θα τους πέταγαν στο καλάθι των αχρήστων. Όχι των αρίστων, αλλά των αχρήστων. Γι’ αυτό δαιμονοποιούν το ΜέΡΑ25. Γι’ αυτό η μαύρη προπαγάνδα, θα κλείσουν τις τράπεζες, θα φέρουν πάλι ρήξη, θα έχουμε πάλι capital controls. Γιατί νομίζετε ότι ξαναβγάζουν από το χρονοντούλαπο όλα αυτά τα ψέματα για το 2015; Για να μην ακουστεί τι κάνει η Intrum. Για να μην ακουστεί το τι κάνει ο Βαρδινογιάννης, ο Λάτσης, όλοι αυτοί οι κύριοι. 

Πλεόνασμα λέει. Έχει λέει πάλι πλεόνασμα το ελληνικό δημόσιο. Καλό είναι αυτό θεωρητικά, ωραίο δεν είναι; Όχι, δεν είναι ωραίο. Είναι καλό να μην έχουμε έλλειμα. Ιδίως σε ένα κράτος που είναι πτωχευμένο. Να μην χρειάζεται να δανειζόμαστε για να πληρώνουμε μισθούς και συντάξεις. Αυτό είναι καλό. Το πλεόνασμα δεν είναι καλό. Αν είχαμε ένα περίπτερο, μια επιχείρηση, μια οικογένεια, το πλεόνασμα είναι καλό, σημαίνει ότι έχεις κέρδος ή βάζεις κάτι στην άκρη. Όταν όμως είσαι κράτος και έχεις πλεόνασμα αυτό σημαίνει έλλειμα για το λαό. Γιατί ένα ευρώ πλεόνασμα να έχει το κράτος, σημαίνει ότι πήρε από το λαό και δεν το χρησιμοποίησε για τη δημόσια υγεία ή την παιδεία, αλλά το έδωσε στη τρόικα και τους δανειστές ή δανείστηκε για να δώσει επιδόματα στο Μυτιληναίο, στο Λάτση, στο Βαρδινογιάννη, μέσα από το χρηματιστήριο ενέργειας, με όλα αυτά τα IOU’s που τα ονομάζουν passes. Το market pass, το fuel pass, τι είναι όλα αυτά; IOU’s είναι. Είχαν πρόβλημα όταν τα IOU’s ήταν υπέρ της αντίστασης του ελληνικού λαού στην τρόικα, αλλά τώρα τα χρησιμοποιούν μια χαρά, δεν έχουν κανένα πρόβλημα όταν πρόκειται για επιδοτήσεις της ακρίβειας, της αισχροκέρδειας, της λιτότητας που λέγεται πληθωρισμός, για επιδοτήσεις των δικών τους μετόχων, βλέπε αφεντικών. 

Φίλες και φίλοι ετοιμαστείτε για κλιμάκωση της μαύρης προπαγάνδας και της κινδυνολογίας. Για fake news που θα έκαναν και τον Ντόναλντ Τραμπ να κοκκινίσει. Η κινδυνολογία της δεξιάς και του κατεστημένου είναι πάγια, δεκαετίες τώρα. Κάποτε έλεγαν «λαέ μην τους ψηφίσεις, είναι κομμουνιστές, θα σου πάρουν τα σπίτια». Τώρα που τα σπίτια τα παίρνουν οι δικοί τους, τα funds, δεν μιλάνε για αυτά. Στο σπίτι του κρεμασμένου, δεν μιλάνε για funds. Τώρα έχουν νέα κινδυνολογία, θα την έχετε ακούσει τις τελευταίες ημέρες: «λαέ, το ΜέΡΑ25 θα σου κλείσει τις τράπεζες». Ποιοι το λένε αυτό; Τολμάνε να μιλούν για κλείσιμο τραπεζών εκείνοι που όταν γίναμε κυβέρνηση το 2015 έκαναν τα πάντα για να κλείσουν τις τράπεζες. Θυμάστε το Δεκέμβριο του 2014; Ένα μήνα πριν τις εκλογές του Γενάρη του 2015. Ξεκίνησε ο Στουρνάρας το bank run προβλέποντας, άκουσον-άκουσον, ότι θα υπάρξει πρόβλημα ρευστότητας στην αγορά. Αυτό δεν έχει ξαναγίνει ποτέ στην ιστορία του καπιταλισμού από κεντρικό τραπεζίτη, δηλαδή να βγει και να προβλέψει πρόβλημα. Η δουλειά του είναι να μην υπάρξει πρόβλημα. Είναι εκεί για να μην υπάρξει πρόβλημα. Είναι σαν τον πυροσβέστη που μπαίνει σε ένα θέατρο γεμάτο κόσμο και αρχίσει να φωνάζει «τρέξτε γιατί καιγόμαστε!». Αν στο λέει ο πυροσβέστης αυτό, φανταστείτε τι έχει να γίνει. Έτσι έκανε το bank run ο Στουρνάρας. Και μετά θυμάστε τον κ. Γεωργιάδη και άλλους που έβγαιναν και συμβούλευαν τους πολίτες να τραβάνε τα χρήματά τους από τις τράπεζες για να ενισχυθεί το bank run; Παρακαλούσαν οι βάστα Γερούν τον Ντράγκι να μας κλείσει τις τράπεζες για να πέσει μια κυβέρνηση που τόλμησε έστω και για 15 λεπτά να πει Όχι στην ιδιωτικοποίηση των πάντων. Όχι στην κατάργηση του ΕΚΑΣ. Όχι στο 24% ΦΠΑ. 

Όχι στις προπληρωμές φόρων. Αυτός είναι ο βίος και η πολιτεία τους ... Και τολμάνε να πουν ότι εμείς θα κλείσουμε τις τράπεζες... Τώρα τι άλλο λένε; Λαέ, θα χάσεις τα ευρώ που έχεις καταθέσει στις τράπεζες, αν ψηφίσεις το ΜεΡΑ25. Για σκεφτείτε, τολμάνε να πούνε στον λαό ότι θα χάσει τις καταθέσεις του, ποιοι; Εκείνοι που ανάγκασαν τον λαό να ξοδέψει ό,τι καταθέσεις είχε για να ζήσει όλα αυτά τα χρόνια. Το λαό που βλέπει την εφορία να κάνει κατάσχεση των τραπεζικών του λογαριασμών. Μέσα από τους τραπεζικούς λογαριασμούς παίρνουν από τους φτωχούς ότι δεκάρες έχουν. Μιλάνε για ασφάλεια των καταθέσεων; Βέβαια, δεν παραξενευόμαστε, όσοι είμαστε λίγο παλιότεροι. Θυμόμαστε το 1981 την δεξιά να ουρλιάζει ότι ο Ανδρέας Παπανδρέου, σαν νέος Χότζα, θα κάνει την Ελλάδα Αλβανία. Ποιος τα ξέχασε αυτά; Το 2015, θυμάστε τι λέγανε; Ότι ο ΣΥΡΙΖΑ θα κάνει την Ελλάδα Βενεζουέλα. Σήμερα, αυτοί είναι. Ουρλιάζουν ότι το ΜεΡΑ25 έρχεται να μας βγάλει από το ευρώ. Απ' την Ευρώπη, τον πολιτισμένο κόσμο, τον γαλαξία. Δεν έχουνε όριο στην φαντασία τους. Φαίνεται ότι κάτι καλό κάνουμε. Για να είναι τόσο πολύ θορυβημένοι που να λένε τέτοιες ανοησίες. Βέβαια αυτό παθαίνεις αν ονοματίζεις στη βουλή τους ολιγάρχες που κινούν τα νήματά τους. Εξηγώντας όπως κάναμε και πριν με το παράδειγμα του ΔΕΔΔΗΕ, τις κομπίνες που κάνουνε, και εξηγώντας τες στον ελληνικό λαό, που αν ακούει αυτά που λέμε, κατανοεί τι έγινε. Γι' αυτό θέλουν να δημιουργήσουν μια κακοφωνία ένα θόρυβο, μια δαιμονοποίηση, μια μαύρη προπαγάνδα, για να μην φτάσει στα αυτιά των ελλήνων πολιτών η φωνή του ΜεΡΑ25, η εξήγησή μας, του τί κάνουν τα αφεντικά τους, τί κάνουν οι μέτοχοι της Μητσοτάκης ΑΕ. Βέβαια το ψέμα δεν σταματά στα σύνορα της επίσημης δεξιάς, ΠΑΣΟΚ, αν βλέπει ο Ανδρέας Παπανδρέου από εκεί που είναι αυτό το ΠΑΣΟΚ του κ. Ανδρουλάκη να είστε σίγουροι/ες ότι τους καταταράσσεται καθημερινά. Αλλά υπάρχουν τώρα τελευταία και κάποιοι κύκλοι εντός του ΣΥΡΙΖΑ που ρέπουν προς το ΠΑΣΟΚ, όχι μόνο πασοκοποιήθηκαν οι ίδιοι αλλά ρέπουν προς το ΠΑΣΟΚ, που αφήνουν να εννοηθεί σε κάποια πάνελ στην τηλεόραση ότι το ΜέΡΑ  παίζει με την δραχμή. Δεν θα τους αφήσουμε να αποπροσανατολίσουν τα μέλη μας, τα στελέχη μας, τους υποψήφιους μας, ούτε τον λαό. Εμείς ξεκινάμε ορθολογικά. Υπάρχουν φίλες και φίλοι, συνοδοιπόροι, βασικά ερωτήματα που πρέπει να απαντήσει ο κάθε έλληνας. Να τα πάρουμε με μετριοπάθεια και ορθολογική συγκρότηση; Πρώτον, ένα εύλογο ερώτημα εμείς το έχουμε απαντήσει, αλλά είναι απαραίτητο να το θέσουν όλοι: είναι βιώσιμη η Ελλάδα χωρίς ανατροπή των μνημονιακών δεσμεύσεων; Κάποιοι πιστεύουν ότι είναι: Τσίπρας, Μητσοτάκης, Ανδρουλάκης. Εμείς πιστεύουμε ότι δεν είναι. Είναι μια ενδιαφέρουσα συζήτηση, να την κάνουμε όμως. Δεύτερο, ποιο κόστος είναι μεγαλύτερο: το ναι σε όλα στην τρόικα που θα μας αφήσει τις τράπεζες να είναι ανοικτές για αυτούς που έχουν λεφτά, που δεν είναι πια πάρα πολλοί, και σίγουρη ερημοποίηση ή είναι μεγαλύτερο το κόστος  μιας ρήξης με όλα αυτά που καθιστούν την Ελλάδα μη βιώσιμη που βαθαίνει την πιθανότητα μιας πραγματικής ανάπτυξης που είναι προαπαιτούμενο για να μην ερημοποιηθεί η χώρα. Τι είναι μεγαλύτερο; Το ναι σε όλα που φέρει την ερημοποίηση ή η ρήξη που μπορεί να ανατρέψει την ερημοποίηση; Αυτό είναι ένα βασικό ερώτημα, το οποίο καλείστε εσείς εκεί έξω, που δεν είστε μέλη του ΜέΡΑ25, που ίσως δεν ενδιαφέρεστε να μας ψηφίσετε καν πρέπει να το απαντήσετε. Γιατί το διακύβευμα είναι το μέλλον αυτής της χώρας. Γιατί αν έχουμε δίκιο εμείς στο ΜεΡΑ25, αυτή η χώρα δεν έχει μέλλον. Πάγια στρατηγική κατάργησης της ελληνικής δημοκρατίας, πάγια στρατηγική για την δημιουργία και την επέκταση της χρεοδουροπαροικίας είναι μία κίνηση με δύο βήματα που σαν χορευτική κίνηση δύο βημάτων, που εφαρμόζουν από το 2009 - 2010 τα κόμματα εξουσίας. Το πρώτο βήμα είναι να καλλιεργήσουμε ένα κλίμα ότι εκδίωξη από το ευρώ σημαίνει εκδίωξη από την Ευρωπαϊκή ένωση που σημαίνει εθνική καταστροφή. Περνάμε στον κόσμο αυτό: έξοδος από το ευρώ ίσον έξοδος από την Ευρώπη ίσον εθνική καταστροφή. Είναι το πρώτο πράγμα που τσιμεντώνεις την σκέψη του έλληνα. Το δεύτερο βήμα τι είναι; κάθε φορά που κάποιοι όπως εμείς προτείνουμε τα ελάχιστα που πρέπει και μπορούν να γίνουν εντός της ΕΕ, εντός του ευρωπαϊκού πλαισίου, προτείνεις πχ να πάει το ΦΠΑ από το 24 στο 19, στο 15. Οτιδήποτε, για τα κόκκινα δάνεια, κάτι που συνάδει με το ευρωπαϊκό πλαίσιο, με το που το προτείνεις αυτό, βάζουν την κασέτα, θα σας πετάξουμε από το ευρώ αν επιμείνετε. Οπότε πάμε στο πρώτο βήμα εκτός από την Ευρώπη, άρα εθνική καταστροφή. Αποτέλεσμα και στόχος τους είναι ένας: να τεθεί εκτός δημόσιου διαλόγου κάθε πολιτική που βάζει φρένο στην λεηλασία της πλειοψηφίας, που τερματίζει την αισχροκέρδεια, που εμποδίζει την λεηλασία κράτους και ιδιωτών. Επιστρατεύουν από το 2010 επτά μεγάλα ψέμματα, σαν τις 7 πληγές. 

Το πρώτο ψέμα, και αυτό είναι επίκαιρο τις μέρες αυτές, αν συνεχίσουμε να λέμε ναι σε όλα, οι καταθέσεις των πολιτών στις τράπεζες Eurobank, Alpha, Πειραιώς ότι είναι εξασφαλισμένες. Κύριες και κύριοι, συνοδοιπόροι, ελληνικέ λαέ αν μας ακούς εκεί έξω, δεν είναι εξασφαλισμένες οι καταθέσεις σας. Δεν υπάρχει καμία τράπεζα που να είναι ασφαλής στον κόσμο ολόκληρο. Σκεφτείτε την Credit Suisse. Αν αυτή δεν ήταν ασφαλής και κατέρρευσε, αν η Lehman Brothers το 2008 ήταν ανασφαλής και κατέρρευσε, δεν είναι ασφαλής η Πειραιώς, η Εθνική. Χρειάζεται μια προετοιμασία για να γίνουν ασφαλείς, χρειάζονται εργαλεία που δεν υπάρχουν στο ελληνικό κράτος. Αυτό που έκανε το ελβετικό κράτος. Συνδυασμός ενός κράτους με βαθειές τσέπες και μια κεντρικής τράπεζας που έχει εκτυπωτή που τυπώνει ελβετικά φράγκα. Και τύπωσαν δεκάδες δις για να ηρεμήσουν το τραπεζικό σύστημα της Ελβετίας, αυτό και να θέλει η κυβέρνηση της Ελλάδας να το κάνει δεν μπορεί. Πρώτον, δεν μπορεί να δανειστεί δις ήδη είναι πτωχευμένη και δεύτερον δεν έχει εκτυπωτήρια να βγάζει ευρώ. Το οποίο τι σημαίνει: ο μόνος τρόπος να γίνουν ασφαλείς οι καταθέσεις είναι να καταργηθεί το μονοπώλιο που έχουν οι τράπεζες στο σύστημα πληρωμών και στο σύστημα των αποταμιεύσεων. Παράδειγμα: με ψηφιακούς λογαριασμούς απόλυτης ασφάλειας που θα παρέχει η κεντρική τράπεζα. Αυτό σημαίνει η φράση που χρησιμοποίησα σε ένα άρθρο πρόσφατα, που ενθουσιάστηκαν τα τρολς του συστήματος να χρησιμοποιούν για να μας δαιμονοποιούν και ιδίως εμένα, "Ανατίναξη του τραπεζικού συστήματος". Σημαίνει να τους πάρεις το μονοπώλιο που έχουν πάνω στο σύστημα πληρωμών, για να πάρεις ένα καφέ σήμερα με την πλαστική σου κάρτα πρέπει να περάσεις μέσα από μια συστημική τράπεζα. Αυτό τέλος το μονοπώλιο, έχουμε ψηφιακά συστήματα. Ο κ. Πιερρακάκης μπορούσε να φτιάξει μια χαρά μια τέτοια πλατφόρμα, εμείς θα την φτιάχναμε καλύτερα βέβαια, θα μπορούσε να αποσπάσει το σύστημα πληρωμών και αποταμιεύσεων από το τραπεζικό σύστημα ώστε να μην κινδυνεύουν καθόλου οι αποταμιεύσεις των πολιτών. Αυτό είναι το ένα ψέμα. Ότι αν είμαστε καλά παιδιά είναι ασφαλείς οι αποταμιεύσεις. Δεν είναι.

Δεύτερο ψέμα: Η ανάπτυξη, λέει, προχωράει επειδή αποφεύχθηκε η ρήξη του 2015. Άρα εμείς στο ΜέΡΑ25 που θέλουμε ξανά τη ρήξη είμαστε η απειλή για την ανάπτυξη. Ποια ανάπτυξη… 

Τρίτο ψέμα. Ότι λέει αν βγούμε από το ευρώ, θα βγούμε αυτόματα από την Ευρωπαϊκή Ένωση. Άρα το ΜέΡΑ από τη στιγμή που συζητά τη δημιουργία εθνικού νομίσματος, αν χρειαστεί, δεν είναι η πολιτική μας, αν χρειαστεί, άρα θέλουμε να βγάλουμε τη χώρα από την Ευρωπαϊκή Ένωση. Αφήστε τις ανοησίες. Δεν υπάρχει μηχανισμός για να εκδιωχθεί οποιαδήποτε χώρα, και να θέλει, εύκολα από την Ευρωπαϊκή Ένωση. Εμείς δε θέλουμε. Θα επανέλθω σε αυτό. Τρίτο ψέμα λοιπόν είναι ότι αν βγούμε από το ευρώ θα βγούμε από την Ευρωπαϊκή Ένωση. Δεν ισχύει αυτό, όπως πάρα πολύ σωστά είπε ο Έρικ Έντμαν σε μία τηλεοπτική εκπομπή που η ομάδα ψέματος - αλήθειας της Νέας Δημοκρατίας μάς έκανε την τιμή να πάρει  αυτές τις δηλώσεις του Έρικ, που ήταν εξαιρετικές. Πρέπει να δώσουμε συγχαρητήρια στον Έρικ Έντμαν, ο οποίος εκπροσωπώντας το ΜέΡΑ25 είπε μία αλήθεια, νόμιζαν ότι μάς πιάσαν στα πράσα, δηλαδή άμα μάς πετάξουν από το ευρώ θα φτιάξουμε δικό μας νόμισμα; Βεβαίως θα φτιάξουμε δικό μας νόμισμα. Και νομίζανε ότι μάς πιάσανε στα πράσα. Έχετε το σύστημα ΔΗΜΗΤΡΑ. Θα επανέλθω στο σύστημα ΔΗΜΗΤΡΑ. Ναι το έχουμε. Εμείς το καταθέσαμε στη Βουλή ως πρόταση νόμου. Ξέρετε γιατί μάς αντιπαθούν; Δεν αντέχουν ότι υπάρχει ένα κόμμα που λέει την αλήθεια, που ειλικρινά  κοιτάει τους πολίτες και δεν τους πουλάει φούμαρα. Που τους λέμε ότι η ρήξη έχει κόστος, όπως έχει και η επανάσταση του '21, όπως έχει και το ΟΧΙ της 28ης Οκτωβρίου. Γίνεται φασαρία χωρίς κόστος; Γίνεται ρήξη με την τυραννία, ρήξη με την χρεοδουλοπαροικία, χωρίς να καταβάλλουμε ένα κόστος; Δε θέλει αρετή και τόλμη; Τι σημαίνει αρετή και τόλμη; Τι εννοούσε ο Κάλβος; Εννοούσε ότι είσαι διατεθειμένος να καταβάλεις το κόστος που σου αντιστοιχεί για την απελευθέρωση.

Τέταρτο ψέμα. Οι πολιτικές του ΜέΡΑ25, λέει, θα φέρουν το κλείσιμο των τραπεζών, όπως έγινε, λέει, το '15, που αυτά που έκανε ο Βαρουφάκης έφεραν το κλείσιμο των τραπεζών. Τις τράπεζες τις έκλεισε ο Ντράγκι, για να μπορούν σήμερα να μας λεηλατούν τα funds με τα κόκκινα δάνεια, με τα χρηματιστήρια ενέργειας, με το ΔΕΔΔΗΕ. 

Πέμπτο ψέμα. Μιλάτε, λέει, για ανατίναξη τραπεζών. Το είπα πριν, όχι, του τραπεζικού συστήματος και του μονοπωλίου των πληρωμών, όχι των τραπεζών.

Έκτο ψέμα. Προτείνετε, λέει, παράλληλο νόμισμα, γιατί το σύστημα ΔΗΜΗΤΡΑ θα δημιουργεί παράλληλο νόμισμα. Ποτέ. Το παράλληλοι νόμισμα ήταν ιδέα του Σόιμπλε. Να πληρώνουν σε ελληνικό νόμισμα και να χρωστάς σε ευρώ. Δε θα γίνει αυτό ποτέ. Το σύστημα ΔΗΜΗΤΡΑ παράγει ρευστότητα σε ευρώ, όσο έχουμε το ευρώ, αλλιώς πάμε σε εθνικό νόμισμα.

Έβδομο ψέμα. Ζητάτε, λέει, από τον κόσμο να γίνονται πληρωμές σε IOUs .Τι τα λέτε αυτά; Σε μας τα λέτε; Εσείς που έχετε κάνει τα IOUs vouchers για να ζει εξευτελισμένος ο Έλληνας πολίτης, η Ελληνίδα πολίτης; Τολμάτε να λέτε τέτοια πράγματα; Αυτά είναι τα εφτά ψέματα. 

Και έρχομαι τώρα πιο συγκροτημένα στο σύστημα ΔΗΜΗΤΡΑ.
Κοιτάξτε εγώ νιώθω πολύ βαθιά ανθρώπινη συγκίνηση, όπως θα έλεγε και ο Ανδρέας Παπανδρέου, που βγάλαν τώρα στον Ελεύθερο τύπο, ρύπο όπως έλεγε ο Ανδρέας, πρωτοσέλιδο το σύστημα ΔΗΜΗΤΡΑ του ΜέΡΑ25. Χρόνια τώρα προσπαθούμε να γίνει μία κουβέντα για το σύστημα ΔΗΜΗΤΡΑ. Σιγή, νεκρική σιωπή. Τώρα μάς κάναν πρωτοσέλιδο. Τους ευχαριστούμε. Θέλουν να το κάνουν για να μας δαιμονοποιήσουν, αλλά μας δίνει μία εξαιρετική ευκαιρία, συνοδοιπόροι, ιδίως εσείς που είστε υποψήφιοι να βγούμε έξω και να εξηγήσουμε το σύστημα ΔΗΜΗΤΡΑ, να το εξηγήσουμε με υπερηφάνεια. Να δώσουμε στον κόσμο να καταλάβει γιατί είναι ένα πολύ σημαντικό σύστημα. Θα τα πάρουμε από την αρχή. Το σύστημα ΔΗΜΗΤΡΑ είναι ένα απαραίτητο εργαλείο, ένα δημόσιο ψηφιακό σύστημα συναλλαγών που δεν σχετίζεται με το τραπεζικό σύστημα και δεν είναι εγκλωβισμένο στην Κεντρική Τράπεζα, είτε την Ελληνική, που δεν υπάρχει, βασικά της Φρανκφούρτης, την Ευρωπαϊκή Κεντρική Τράπεζα. Είναι ένα σύστημα το οποίο θα έπρεπε να το έχουμε μέσα στο ευρώ. Να σας το πω και λίγο πιο προωθημένα, έπρεπε να το έχει η Ιταλία. Είναι ένα ιδανικό σύστημα που δίνει βαθμούς δημοσιονομικής ελευθερίας στα κράτη-μέλη της ευρωζώνης, ένα σύστημα που έπρεπε να υπάρχει για να ενισχύει τη θέση μας εδώ στο ευρώ, το οποίο παράλληλα αν σε περίπτωση τραπεζικής κρίσης κλείσουν οι τράπεζες, είτε από μόνες τους, όπως η Credit Suisse, είτε επειδή τις έκλεισε ο Ντράγκι, μειώνουν το κόστος μιας τέτοιας τραπεζικής εμπλοκής. Και τρίτον, εάν χρειαστεί, εάν χρειαστεί εθνικό νόμισμα, το σύστημα ΔΗΜΗΤΡΑ μπορεί να αποτελέσει τη βάση πάνω στο οποίο πολύ εύκολα και με μικρό κόστος χτίζεται το εθνικό νόμισμα, αν το χρειαστείς. Εδώ αρχίζουν και ουρλιάζουν, μάς εγκαλούν. Μιλάτε για εθνικό νόμισμα; Τολμάτε να σκέφτεστε και να σχεδιάζετε και να προωθείτε και να προτείνετε ένα δημοσιονομικό σύστημα συναλλαγών, ένα σύστημα εναλλακτικό πληρωμών που ξεφεύγει από το τραπεζικό σύστημα με το μυαλό σας το μυαλό σας την πιθανότητα να το χρησιμοποιήσετε για εθνικό νόμισμα; Είναι δυνατόν να έχετε τέτοια σχέδια; Η απάντηση ξέρετε ποια είναι; Είναι δυνατόν να μην έχουμε τέτοια σχέδια; Είναι σαν να λες σε υπουργό Εθνικής Άμυνας, σε στρατηγό, “τόλμησες να έχεις σχέδιο τι θα κάνουμε αν η Τουρκία πάρει τη Ρόδο”; Η δουλειά μου είναι. Η δουλειά του υπουργού Εθνικής Άμυνας, του στρατηγού είναι να έχει ένα σχέδιο σε περίπτωση που μπει ο εχθρός, τι θα κάνεις. Σημαίνει ότι θέλεις πόλεμο; Το έχεις το σχέδιο, επειδή δεν θέλεις πόλεμο, επειδή είναι σχέδιο αποτροπής να έχεις το σχέδιο του πολέμου. Έτσι αποφεύγεται ο πόλεμος. Το ίδιο είναι και με το ΔΗΜΗΤΡΑ. Το ΔΗΜΗΤΡΑ το θέλουμε μέσα στο ευρώ, αλλά αν χρειαστεί θα γίνει και όπλο μας σε περίπτωση τρομοκρατικής επίθεσης από την Ευρωπαϊκή Κεντρική Τράπεζα σαν εκείνη του Ιουνίου του 2015. Δεν μασάμε τα λόγια μας. Το κλείσιμο των τραπεζών το 2015 ήταν τρομοκρατική επίθεση της τρόικας. Ήθελαν να τρομοκρατήσουν τον ελληνικό λαό να ψηφίσει Ναι στο δημοψήφισμα. Ο  ελληνικός λαός δεν τρομοκρατήθηκε. Τα τρολάκια της δεξιάς των καναλιών της ολιγαρχίας αυτό το ξέρουν, δεν μπορούν να το ανεχθούν ότι ο ελληνικός λαός πήγε κόντρα στην τρομοκρατική τους επίθεση, στην τρομοκρατία που έσπερναν τα κανάλια της διαπλοκής. Θυμάστε εκείνη την εβδομάδα πριν από το δημοψήφισμα; Ο κόσμος πήγε και ψήφισε 62%. Όταν μου λένε πάλι ’15; Θυμάστε το ’15. Θυμάμαι ότι ο ελληνικός λαός σήκωσε το ανάστημά του και με 62% είπε όχι στην τρομοκρατία του Ντράγκι, στην τρομοκρατία των καναλιών. Είναι δυνατόν να έχετε τέτοιο σύστημα ΔΗΜΗΤΡΑ;  Βεβαίως και είναι δυνατόν. Δεν μπορούμε να έχουμε κάτι άλλο. Το ελληνικό δημόσιο είναι πτωχευμένο, δεν μπορεί να στηρίξει το τραπεζικό σύστημα. Το τραπεζικό σύστημα δεν παράγει ρευστότητα, σας χρεώνει, μας χρεώνει τεράστια χαράτσια για να πληρώνουμε με τα δικά μας λεφτά το δικό τους μηδενικό κόστος. Ξέρετε όταν γίνεται μία ηλεκτρονική συναλλαγή, πίνεις ένα καφέ από ένα Everest, από ένα Γρηγόρη, και το πληρώνεις με την κάρτα σου, σε χρεώνουν, ξέρετε, χρεώνουν και τον καταστηματάρχη. Το κόστος τους ξέρετε ποιο είναι αυτής της ηλεκτρονικής συναλλαγής; Μηδέν.  Είναι δυνατόν να έχετε σχέδιο για την κατάργηση αυτού του κόστους; Ναι, βέβαια, είναι υποχρέωσή μας. Υποχρέωσή μας είναι. Είναι δυνατόν να μην έχουμε σχέδιο για να συνεχίσουν απρόσκοπτα οι συναλλαγές για να μην χάνουν οι άνθρωποι τις αποταμιεύσεις τους σε περίπτωση που μία τράπεζα από ανοησία των τραπεζιτών ή λόγω μιας παγκόσμιας πανευρωπαϊκής κρίσης καταρρεύσει; Είναι απαραίτητο. Είμαστε περήφανοι και για την τεχνοκρατική αρτιότητα του συστήματος ΔΗΜΗΤΡΑ και για το γεγονός ότι έχουμε το πολιτικό σθένος να το καταθέσουμε και μπροστά στην δαιμονοποίηση μπροστά στα fake news να σηκωνόμαστε όρθιοι και να λέμε, ναι θα το κάνουμε, σας αρέσει, δεν σας αρέσει. Δεν σας αρέσει, αλλά εμείς θα το κάνουμε. Όταν σας θέτουν αυτά τα ερωτήματα, γιατί ως υποψήφιοι θα είναι το πρώτο ερώτημα που θα σας θέτουν είτε σε συνέντευξή ραδιοφώνου, τηλεόρασης, εφημερίδας, μπορεί και στο δρόμο. Ρωτήστε τους, εσείς πιστεύετε ότι το Βερολίνο δεν έχει αντίστοιχο σχέδιο για το τι θα κάνει αν καταρρεύσουν οι τράπεζες του για το αν χρειαστεί να πάει στο Μάρκο; Πιστεύετε ότι το Λονδίνο δεν έχει τέτοιο σχέδιο; Μόνο εμείς δεν έχουμε. 

Πείτε τους: όποιος δεν έχει τέτοιο σχέδιο, όποιος δεν έχει ένα σύστημα σαν το ΔΗΜΗΤΡΑ, αυτός έπρεπε να εγκαλείται, όχι αυτός που έχει.
Ρωτήστε τους: δε μου λέτε εσείς που μας κατηγορείτε ότι πάμε για ρήξη με την τρόικα, υπάρχει κάτι για το οποίο εσείς θα λέγατε ΟΧΙ στις Βρυξέλλες και στη Φρανκφούρτη; κάτι, οτιδήποτε… δηλαδή αν ερχόντουσαν να μας πάρουν τα παιδιά μας, που αυτό κάνουν ουσιαστικά με το brain drain, θα τους λέγατε πάρτε τα γιατί νυν υπέρ πάντων το ευρώ;  υπάρχει κάτι για το οποίο θα λέγατε όχι; 
Ο κ. Μητσοτάκης έχει αποδείξει ότι υπάρχει κάτι για το οποίο βάζει βέτο στην ΕΕ: για τα συμφέροντα των εφοπλιστών, όταν πρόκειται για την απαγόρευση να μεταφέρουν το πετρέλαιο του Πούτιν. Για τους εφοπλιστές δεν έχουμε πρόβλημα, κάνανε ρήξη με την ΕΕ, όταν εμείς λέμε ρήξη για να σταματήσει η λεηλασία μέσα από τους πλειστηριασμούς, αααα τινάξατε την Ευρώπη στον αέρα, την Ελλάδα στο να είστε αντιΕυρωπαϊστές, ναι.
Φίλες και φίλοι, για να μην πολυλογούμε για αυτό το θέμα περισσότερο είναι ξεκάθαρο ότι δε μας αγγίζουν εμάς τα fake news αυτά ούτε η δαιμονοποίηση, και δεν έχουν και σε τελική ανάλυση, επιτρέψτε μου την πολιτική εκτίμηση τώρα, δεν έχουν καν ως στόχο τους το ΜέΡΑ25-Συμμαχία για τη Ρήξη τόσο πολύ, έχουν καταλάβει ότι εμείς θα πάμε καλά. Η πίεση πάει προς το ΣΥΡΙΖΑ, ξέρετε τι ζητούν αυτή τη στιγμή; ζητάνε από τον Αλέξη Τσίπρα και την ηγεσία του ΣΥΡΙΖΑ να κάνουν μια δήλωση ότι δε θα συνεργαστούν ποτέ με το ΜέΡΑ25, αυτό ζητάει η ολιγαρχία, “αυτοί πάνε για δραχμή”, “αυτοί πάνε για να κλείσουν τις τράπεζες”, “εσείς θα κάνετε συνεργασία μαζί τους”; η πίεση είναι σε αυτούς. 
Βεβαίως, η ηγεσία του ΣΥΡΙΖΑ δεν έχει καμία όρεξη να κάνει συνεργασία με μας όπως κι εμείς με αυτούς, είναι ξεκάθαρο ότι η ρήξη μεταξύ μας είναι οριστική, από τη στιγμή που έχουν δώσει γην και ύδωρ στους ολιγάρχες.  
Από τη στιγμή που δεν ήρθαν να συζητήσουν με μας για τα κόκκινα δάνεια, για το χρηματιστήριο ενέργειας, για τη φορολογία, για το ενεργειακό, για την πράσινη μετάβαση, για τίποτα. Αλλά τους πιέζουν οι συνέταιροί τους από το ΠΑΣΟΚ, ο κ. Βαρδινογιάννης, ο κ. Περιστέρης, ο κ. Λάτσης κλπ να μας αποκηρύξουν. Αυτό είναι εσωτερικό πρόβλημα του ΣΥΡΙΖΑ, εμάς δε μας αφορά φίλες και φίλοι, συνοδοιπόροι, συντρόφισσες και σύντροφοι. 
Μας αφορά όμως όταν η ηγεσία του ΣΥΡΙΖΑ μας κάνει μάθημα περί λαϊκής εντολής και λαϊκής βούλησης, όταν λένε για παράδειγμα ότι σε περίπτωση που ο ΣΥΡΙΖΑ βγει πρώτο κόμμα, ε δεν μπορεί θα τους κάνουμε ξανά κυβέρνηση, εάν χρειάζονται οι ψήφοι μας γιατί θα έχουμε καταστρατηγήσει τη λαϊκή βούληση. Καλά σοβαρολογείτε; μας κάνετε μάθημα ποιοι; αυτοί που το 62% της λαϊκής βούλησης εκείνο το βράδυ το έριξαν στο καλάθι των αχρήστων; αυτοί θα μας κάνουν μάθημα για το τι εστί λαϊκή βούληση;  Ακούστε τι μας λένε: μας λένε εσείς που απευθύνεστε στον ελληνικό λαό και ζητάτε την ψήφο των πολιτών για τη ρήξη με την ολιγαρχία, για την κατάργηση του χρηματιστηρίου ενέργειας, για την κατάργηση του ΗΡΑΚΛΗ, για τη μείωση του ΦΠΑ για την κατάργηση των εξορύξεων, για να σπάσει η συμφωνία Ελλάδας Ισραήλ με τον απεχθέστατο κ. Ντετανιάχου, δίνετε αυτήν την προοπτική στον κόσμο και ζητάτε ψήφο για αυτό, πάρτε την ψήφο αυτή και μετά προδώστε αυτή την ψήφο κι ελάτε μαζί μας που έχουμε εγγυηθεί στην ολιγαρχία ότι δεν θα κάνουμε τίποτα από όλα αυτά.
Δηλαδή, ξανακάνετε με πρωθυπουργό, λέει κάποιος κύριος, για να μην κάνω αυτά που λέει το ΜέΡΑ25. Αυτό το θεωρούν σεβασμό της λαϊκής βούλησης. Δεν σφάξανε. Εμείς δεν μασάμε, εμείς λέμε στον κόσμο αυτά που πιστεύουμε, πιστεύουμε αυτά που λέμε.Τόσο πριν όσο και μετά τις εκλογές για αυτό θα σας μαυρίσουμε όλους.

Κλείνοντας, επιτρέψτε μου να έρθω στο ευρωπαϊκό προφίλ του ΜέΡΑ25.
Ξεκινήσαμε στο Βερολίνο το Φλεβάρη του 2016 ως ένα πανευρωπαϊκό κίνημα.
Φτιάξαμε ένα κίνημα στο οποίο είμαστε όλοι μέλη χωρίς να έχουμε Ελληνικό κομμάτι Γερμανικό κομμάτι Γαλλικό κομμάτι Ιταλικό κομμάτι ακόμα και Βρετανικό κομμάτι.
Είμαστε όλοι μέλη του diem25
Όσοι κατεβαίνουμε στις εκλογές του ΜέΡΑ25, όσοι είμαστε μέλη του ΜέΡΑ25, είμαστε κομμάτι αναπόσπαστο του μόνου πανευρωπαϊκού ευρωπαϊστικού, διεθνιστικού  πατριωτικού κινήματος.
Κανένας δεν θα μας κάνει μάθημα για το τι σημαίνει ευρωπαϊκό προφίλ. 
Μας λένε: μα πάτε κόντρα στην Ευρώπη. Συνοδοιπόροι πάντα υπήρχαν δύο Ευρώπες. Υπήρχε η Ευρώπη του Μέτερνιχ και η Ευρώπη του Λόρδου Βύρωνα και των Φιλελλήνων.

Ποια είναι η Ευρώπη; Ο Μέτερνιχ; Όχι! Ο Λόρδος Βύρωνας. Οι φιλέλληνες που ήρθαν εδώ και μάτωσαν, σκοτώθηκαν, δάκρυσαν, ίδρωσαν για να παλέψουν με εμάς εναντίον της ιερής συμμαχίας της τότε τρόικας. Πάντα υπήρχε η τρόικα και υπήρχαν αγωνιστές κόντρα στην τρόικα.
Εμείς είμαστε με όλους τους ευρωπαίους που αγωνίζονται κόντρα στην τρόικα.
Δεν θα ξεχάσω το πρώτο eurogroup στο οποίο πήγα αρχές Φλεβάρη του 2015.
Εκείνη την ημέρα στην πλατεία Συντάγματος μαζεύτηκαν χιλιάδες Έλληνες και Ελληνίδες. Για συμπαράσταση σε εκείνο που προσπαθούσαμε να κάνουμε εκείνη την ημέρα σε εκείνο το Εurogroup. Ήταν συγκινητικό, αλλά ξέρετε τι ήταν πιο συγκινητικό; Οι εφτά χιλιάδες Γερμανοί που περικύκλωσαν την ίδια ώρα το κτίριο της ευρωπαϊκής κεντρικής Τράπεζας στη Φρανκφούρτη απαιτώντας από τον Ντράγκι να εισακουστούν οι προτάσεις της Ελληνικής κυβέρνησης.

Αυτό είναι ευρωπαϊσμός! Αυτό είναι ευρωπαϊκό προφίλ, για αυτή την Ευρώπη εμείς πασχίζουμε!
Και για αυτή την Ευρώπη κάνουμε ρήξη, όχι με την Ευρώπη αλλά κόντρα σε εκείνους που καταστρέφουν την Ευρώπη.
Σε αυτούς που, γνωρίζοντας πάρα πολύ καλά τι έκαναν το 1992 στο Μάαστριχτ, δημιούργησαν ένα ευρώ, ένα νόμισμα το οποίο χτίστηκε, φίλες και φίλοι συνοδοιπόροι, συντρόφισσες και σύντροφοι, έχτισαν το ευρώ σαν μία πολυκατοικία με πολλά διαμερίσματα, ρετιρέ, 1ος όροφος, υπόγειο, ταξικά διαστρωματωμένο βέβαια.

Αλλά μία πολυκατοικία χωρίς παράθυρα και χωρίς εξόδους κινδύνου. Και μετά της βάλανε φωτιά, οι των ρετιρέ, οι τραπεζίτες, όλοι αυτοί που ρίξαν τον ευρωπαϊκό καπιταλισμό στα βράχια, της τραπεζικής παγκόσμιας κρίσης του 2007-2008, Deutche bank, Finanz bank, Societe general, BNP Paribas, αυτοί ουσιαστικά στην πολυκατοικία που είχανε χτίσει, της ευρωζώνης, χωρίς παράθυρα και χωρίς εξόδους κινδύνου, βάλανε φωτιά οι των ρετιρέ στα κάτω διαμερίσματα, αυτό ήταν η λιτότητα, αυτό ήταν οι ιδιωτικοποιήσεις αυτό ήταν οι τρόικες.
Εμείς και θα πασχίζουμε να σβήσουμε τη φωτιά που βάλανε τα ρετιρέ και θα γκρεμίσουμε μέρος του τείχους για να υπάρχουν έξοδοι κινδύνου.
Και δεν θα ζητήσουμε συγνώμη από κανέναν για αυτό, είναι το ευρωπαϊκό μας καθήκον!
Και ναι αν δεν καταφέρουμε να σβήσουμε την πυρκαγιά στην πολυκατοικία αυτή, αφού έχουμε χτίσει, φτιάξει τις εξόδους κινδύνου, θα βγούμε. 
Δεν το χρωστάμε σε κανέναν να καούν οι λαοί μας, για τα ρετιρέ της ευρωπαϊκής Ένωσης.
Εμείς δεν θέλουμε τη δραχμή.

Εγώ μεγάλωσα σε έναν ελληνικό καπιταλισμό με τη δραχμή, δεν ήταν σοσιαλισμός.
Η αλλαγή του νομίσματος δεν κάνει καμία διαφορά. Το νόμισμα πρέπει να είναι υπηρέτης του λαού, όχι οι λαοί υπηρέτες του νομίσματος.
Δεν θέλουμε τη δραχμή έχει κόστος η έξοδος από το ευρώ, αλλά δεν θα θυσιάσουμε το μέλλον για ένα ευρώ που το χρησιμοποιούν για να πετύχουν εκείνο που απέτυχε να πετύχει η Βέρμαχτ.
Δεν θα τους κάνουμε τη χάρη να φύγουμε από την Ευρωπαϊκή Ένωση ποτέ! εάν χρειαστεί να γυρίσουμε σε δικό μας νόμισμα θα δημιουργήσουμε εθνικό νόμισμα.

Αλλά από την Ευρωπαϊκή Ένωση δεν θα φύγουμε ποτέ! να φύγουν εκείνοι.
Μία τελευταία κουβέντα περί ευρωπαϊσμού. Εμείς, η Αριστερά, ξέρουμε τι σημαίνει πατριωτισμός. Τι σημαίνει πατριωτισμός; Να λέμε ναι σε όλα στην κυβέρνηση όποια και αν είναι; Της χούντας; Του Καραμανλη; Του Σημίτη; Όχι. Πατριωτισμός για μας, τους αριστερούς έλληνες, τους πατριώτες αυτής της χώρας, είναι να ‘μαστε εκεί έξω, να διαμαρτυρόμαστε, να διαδηλώνουμε εναντίον των κυβερνήσεών μας. Αυτό είναι πατριωτισμός. Το ίδιο ισχύει για τον ευρωπαϊσμό μας. Ευρωπαϊσμός ξέρετε τι σημαίνει; Όχι να λέμε ναι σε όλα και “βάστα Γερούν”, αλλά να πηγαίνουμε κόντρα στα διευθυντήρια και τις τρόικες που καταστρέφουν την Ευρώπη. Γιατί αυτό το κατεστημένο στο οποίο κάθε ευρωπαϊστής προοδευτικός πρέπει να έρχεται σε άμεση στήριξη και σύγκρουση, αυτό το κατεστημένο στο όνομα της Ευρώπης διχάζει συστηματικά τους Ευρωπαίους. 

Με το που σκάνε οι τράπεζες, οι γαλλογερμανικές και ξεκινάει η κρίση του ευρώ, βεβαίως εδώ στην Ελλάδα, πριν πάει στην Γερμανία, στη Γαλλία, στην Ισπανία, στην Ιταλία παντού. Μέχρι που έφερε και τη λιτότητα, τώρα πια με τον Μακρόν στη Γαλλία με τα γνωστά αποτελέσματα, δημιούργησαν ένα διχασμό Βορρά–Νότου για να συγκαλύψουν το βασικό διχασμό μεταξύ γερμανών προλετάριων και γερμανών αφεντικών, μεταξύ γάλλων προλετάριων και γάλλων αφεντικών, μεταξύ των ιταλών ολιγαρχών και ιταλών μικρομεσαίων. 

Τώρα, με τον πόλεμο στην Ουκρανία, βλέπετε ότι αυτή … αυτός ο διχασμός μετατοπίζεται. Δεν ξέρω αν το διαβάσατε: η Πολωνία, η Ουγγαρία, η Τσεχία και κάποιες άλλες χώρες, και η η Σλοβακία αν δεν κάνω λάθος, απαγόρευσαν την εισαγωγή σιτηρών από την Ουκρανία που είναι η μεγαλύτερη τους αγαπημένη με το Ζελένσκι εναντίον του Πούτιν … Γιατί; Γιατί καταστρέφονται οι αγρότες τους. Με όλο τον όγκο των αγροτικών προϊόντων που μεταφέρεται από την Ουκρανία στην Πολωνία οι πολωνοί αγρότες τελείωσαν. Θα δείτε. 

Οι Ηνωμένες Πολιτείες έχουν επιβάλει στην Ευρωπαϊκή Ένωση να ανοίξουμε την αγκαλιά μας στην Ουκρανία, δεν το κρίνω, το αναφέρω, το καταγράφω, το οποίο ξέρετε τι σημαίνει. Σημαίνει ότι η ευρωπαϊκή Αγροτική οικονομική πολιτική τελειώνει. Δεν υπάρχουν αρκετά χρήματα και για τους αγρότες του κράτους της Ουκρανίας και της Πολωνίας. Βλέπετε διχάζουν δηλαδή τους εργαζόμενους αγρότες.

 Πλέον όχι Βορράς-Νότος αλλά Ανατολή-Δύση. Αυτό είναι στη φύση της Ευρώπης των καρτέλ, γιατί η Ευρωπαϊκή Ένωση είναι μία Ευρώπη των καρτέλ. Εμείς δε θα φύγουμε από καμία Ευρωπαϊκή Ένωση. Εμείς θα τινάξουμε τα καρτέλ τους στον αέρα και με τη δημιουργική εποικοδομητική ανυπακοή θα θέτουμε βέτο σε όλα αυτά που διχάζουν τους Ευρωπαίους. Γιατί έτσι λειτουργούν, διχάζουν για να μας κλέβουν. Άκουγα τώρα μια συνοδοιπόρο του ΜέΡΑ25 τι αντιμετώπισε, πριν μερικές βδομάδες, νέα μητέρα με τον άντρα της,  ήθελαν να αγοράσουν ένα σπίτι. Βρήκαν ένα διαμέρισμα πήραν ένα δάνειο κουτσά-στραβά να το αγοράσουν. Μάθανε ότι το διαμέρισμα αυτό προέρχεται από πλειστηριασμό. Είδατε πως διχάζουν τους Έλληνες; Τι να τους πεις; Μην πάρετε σπίτι; Κάποιος θα το πάρει. Είναι η βασική στρατηγική ενός κατεστημένου που δεν μπορεί να αναπαραχθεί καν, ούτε καν σε κλασικές καπιταλιστικές μορφές. Εμείς είμαστε λοιπόν οι υπόλοιποι, εμείς είμαστε πατριώτες. Εμείς είμαστε ευρωπαϊστές. Και μιας και μιλάμε για ευρωπαϊσμό, πατριωτισμό, ρήξη και αγώνα, δεν είμαστε μόνο εμείς ξέρετε που δίνουμε αυτό τον αγώνα. Είναι και οι σύντροφοί μας του Μερα25 που Γερμανίας κατεβαίνουν αυτή τη στιγμή στις πολιτειακές εκλογές στη Βρέμη. Είναι εκεί έξω οι Γερμανοί. 

Φίλες και φίλοι χωρίς ρήξη, χωρίς αντίσταση, το μέλλον είναι όπως το προδιάγραψε ο Τζώρτζ Οργουελ. Είπε ότι οι λαοί που δεν αντιστέκονται θα πρέπει να βάλουν στο μυαλό τους το ότι έρχεται. Και η εικόνα που περιέγραψε είναι εικόνα μιας μπότας που συνθλίβει το πρόσωπο ενός ανθρώπου. Αυτή είναι η μοίρα λαών που απαξιώνουν τη ρήξη, που αγνοούν τη ρήξη, που λένε ναι σε όλα. Τα νέα παιδιά εκεί έξω και είναι μεγάλη μας χαρά, μεγάλη μας τιμή το ΜέΡΑ25 που έχουμε τέτοια απήχηση στη νεολαία. Είναι η μεγάλη μας ικανοποίηση και μεγάλη μας ελπίδα, η μεγάλη μας χαρά η απήχηση που έχουμε στη νεολαία. Οι νεολαίοι εκεί έξω έχουν δύο ερωτήματα. Για τον εαυτό τους αλλά και για την κοινωνία γενικότερα. Μας ρωτάνε: ποιος θα μας προστατέψει από το κεφάλαιο;  Από τους ολιγάρχες. Η απάντηση που δίνουμε είναι: η πολιτεία,  το κράτος. Δεν υπάρχει κάτι άλλο σήμερα που να μπορεί να σε προστατέψει από τον ολιγάρχη. Μετά όμως έρχεται και το δεύτερο ερώτημα, το πιο δηλητηριώδες και πιο ενδιαφέρον: και ποιος θα μας προστατέψει από το κράτος;

Η απάντηση: ΔΙΑΣΚΕΠ παντού, Διαβουλευτικά Συμβούλια Κληρωτών και Εκλεγμένων Πολιτών έτσι ώστε η κοινωνία να πάρει στα χέρια το κράτος. Η ρήξη έχει στόχο αυτή την προοπτική, την κοινωνικοποίηση της οικονομίας,  την υπέρβαση του καπιταλισμού, ένα σοσιαλισμό αυτοδιαχειριστικό, ένα σοσιαλισμό ο οποίος να βασίζεται στην κοινωνικοποίηση και όχι στην εξουσία του γραφειοκράτη. Φίλες και φίλοι,  με αυτές τις σκέψεις, είστε υποψήφιες, είστε υποψήφιοι, θυμάστε τι …πως ξεκίνησα; Είναι ωραίες μέρες αυτές , χαρείτε τις, να περάσετε καλά. Γιατί είναι όμορφο να μεταφέρεις το μήνυμα του ΜέΡΑ25-Συμμαχία για τη Ρήξη στον κόσμο εκεί έξω, που δεν ξέρει το μήνυμά μας , που το έχει πολύ μεγάλη ανάγκη και που θα καταλάβει πόσο ανάγκη το έχει όταν θα το εξηγήσετε εσείς. Χαρείτε και τη δαιμονοποίηση μας, είναι απόδειξη ότι είμαστε στο σωστό δρόμο. Οι εκλογές άλλη μία φορά θα το πω, είναι μόνο μία στάση σε μία μακρά πορεία προς τη δημιουργία της ανένδοτης, της ανιδιοτελούς, ανυπότακτης, της ανυπάκουης, αγωνιστικής Αριστεράς που χτίζουμε όλες μαζί όλοι μαζί σήμερα και εδώ σε αυτή την Κεντρική Επιτροπή. 
Σας ευχαριστώ πολύ.
