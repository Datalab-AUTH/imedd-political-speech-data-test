Φίλες και φίλοι, σας ευχαριστώ από τα βάθη της καρδιάς μου για τη συγκλονιστική σας παρουσία 25 Ιουνίου δίνουμε αξιοπρέπεια, ελπίδα και προοπτική σε κάθε ελληνίδα, σε κάθε Έλληνα. Φίλες και φίλοι, ξεκινάμε αυτή την προεκλογική εκστρατεία, δίνοντας αγώνα σε κάθε πόλη, σε κάθε χωριό, για να ανατρέψουμε έναν τοξικό δικομματισμό, ο ποίος οδήγησε σε 4 ακόμη χαμένα χρόνια.

Είδαμε τις τελευταίες ημέρες η νέα Δημοκρατία να αποκαλύπτει ένα πρόσωπο ανάλγητο που αφορά το εθνικό σύστημα υγείας, με καθυστέρηση μιας ημέρας. Ο κύριος Μητσοτάκης αποσύρει από τα ψηφοδέλτια του τον κύριο Πνευματικό. Δεν το έκανε για τις απαράδεκτες και κυνικές του δηλώσεις, αλλά γιατί μαρτύρησε ότι η απαξίωση και η αποδόμηση του εθνικού συστήματος υγείας αποτελεί επιλογή της νέας δημοκρατίας και έχουμε χρέος να μπούμε ανάχωμα σε αυτή την επιλογή που αυξάνει τις ανισότητες εις βάρος της μεσαίας τάξης και των πιο αδύναμων Ελλήνων. Δεν ήταν άλλωστε η πρώτη δήλωση. Ο κύριος Σκέρτσος, ενδιαμέσως της πανδημίας είχε δηλώσει ότι δεν υπάρχει λόγος να δημιουργήσουμε ένα πολυτελές σύστημα υγείας. Επίσης στο πρόγραμμά τους είχαν ότι πρέπει να φτάσουν στα 7 έως 10 λεπτά στην άφιξη του ΕΚΑΒ για κάθε περιστατικό είναι στο φετινό πρόγραμμα της Νέας Δημοκρατίας, δείχνοντας ότι γνωρίζουν πολύ καλά το πρόβλημα, αλλά δεν έκαναν τίποτα για να αξιοποιήσουν τα κονδύλια του Ταμείου Ανάκαμψης για να έχουμε ένα ισχυρό εθνικό σύστημα υγείας, με αποτέλεσμα τα τραγικά γεγονότα που βιώνει ο ελληνικός λαός τις τελευταίες ημέρες στην Κω και βέβαια στην Αθήνα.

Πήγα προχθές και συνάντησα τη διοίκηση του ΕΚΑΒ. Το ΕΚΑΒ είναι υποστελεχωμένο, όπως είναι και τα νοσοκομεία μας από το στόλο του λείπουν 80 ασθενοφόρα και για να φτάσουμε στα διεθνή στάνταρ χρειάζονται ακόμη 700 διασώστες για να τα επανδρώσουν. Το αποτέλεσμα είναι νησιά όπως οι κυκλάδες, τα Δωδεκάνησα τα οποία περιμένουν εκατοντάδες χιλιάδες ταξιδιώτες, ιδιαίτερα τους καλοκαιρινούς μήνες, να έχουν διαθέσιμο μόνο ένα ασθενοφόρο το εικοσιτετράωρο, που σημαίνει 3 οκτάωρες βάρδιες. Σύμφωνα με τον Πρόεδρο του ΕΚΑΒ, για να καλυφθούν οι ανάγκες στο λεκανοπέδιο χρειάζονται επιπλέον 20 ασθενοφόρα και σε κάθε βάρδια επιπλέον 10 νύχτες. Η Νέα δημοκρατία αποφάσισε ότι είχε την πολυτέλεια να κάνει 1000 προσλήψεις για την περιβόητη πανεπιστημιακή αστυνομία, η οποία όμως δεν λειτουργεί, αλλά δεν είχε την πολυτέλεια να στηρίξει το ΕΚΑΒ και τα νοσοκομεία μας, ενώ περάσαμε την τραγωδία της πανδημίας, όπως έκαναν άλλα ευρωπαϊκά κράτη. Η Ελλάδα μετά βίας έχει διοχετεύσει το 2% των πόρων του Ταμείου Ανάκαμψης στο ΕΣΥ και άλλο 2% στην κτιριακή αναβάθμιση των κτιρίων, όταν άλλες χώρες, όπως η Ισπανία, η Πορτογαλία, η Ιταλία έχουν διαθέσει 8 έως 11% του Ταμείου Ανάκαμψης. Σύμφωνα με νεότερα στοιχεία της eurostat, η Ελλάδα χειροτέρευσε τη θέση της σε ιδιωτικές δαπάνες υγείας. Πολλές φορές έχω πει στις συνεντεύξεις μου ότι ήμασταν τρίτοι σε ιδιωτικές δαπάνες πανευρωπαϊκά. Μας επερνούσε η Βουλγαρία και Λιθουανία. Ο κύριος Μητσοτάκης χειροτέρεψε τη θέση της χώρας. Τώρα είμαστε δεύτεροι στην Ευρώπη από το τέλος σε ιδιωτικές δαπάνες και μας ξεπερνάει μόνο η Βουλγαρία. Για αυτό έχουμε χρέος. Εμείς που φτιάξαμε το ΕΣΥ με τον Γιώργο Γεννηματά και τον Παρασκευά Αυγερινό να αναγεννήσουμε το ΕΣΥ για να υπάρχει δίχτυ ασφαλείας για όλο τον ελληνικό λαό και κυρίως για τους πιο ευάλωτους Έλληνες.

Ο κύριος Μητσοτάκης συνεχίζει όμως τους εκβιασμούς. Και ακούσαμε με έκπληξη έναν νέο παιδικό εκβιασμό. Τι λέει; Ψηφίστε με για να μη σας χαλάσω τις διακοπές του Αυγούστου. Ξέρετε όλα αυτά μου θυμίζουν το προηγούμενο επιχείρημα ψηφίστε με γιατί δεν με συναντά ο Ανδρουλάκης. Ξέρετε ωραία όλα αυτά είναι για να γελάμε, αλλά έχουμε χρέος να αγωνιστούμε για να αποκτήσει πραγματικό αντίπαλο η νέα δημοκρατία για να δει ο κύριος Μητσοτάκης τι σημαίνει αξιόπιστη προοδευτική αντιπολίτευση.

Το πρόγραμμά μας δεν έχει καμία σχέση με το πρόγραμμα της Νέας Δημοκρατίας, διότι πολύ απλά το σχέδιο της Νέας Δημοκρατίας είναι να αποδομήσει το κοινωνικό κράτος. Όταν εμείς έχουμε προτεραιότητα την αναγέννηση του κοινωνικού κράτους. Υπηρετούν φορολογικά 1000 οικογένειες, αλλιώς δεν εξηγείται η ασύμμετρη αντίδραση τους σε λογικές προτάσεις μας για ένα δίκαιο φορολογικό σύστημα, προτάσεις που έχουν υλοποιηθεί σε όλα τα σύγχρονα ευρωπαϊκά κράτη. Προσβάλλουν τους θεσμούς. Εμείς είμαστε η παράταξη που έφτιαξε τις ανεξάρτητες αρχές.

Είμαστε μια ιστορική προοδευτική δύναμη που δεν έχει πεδίο σύγκλισης με τη νέα δημοκρατία με βάση το αποτέλεσμα της λαϊκής ετυμηγορίας, σύμφωνα με το εκλογικό σύστημα και το αποτέλεσμα της Κυριακής των εκλογών, ο κύριος Μητσοτάκης θα είχε 172 έδρες, συνεπώς πιο επικίνδυνο είναι η παντοδυναμία της νέας δημοκρατίας και όχι ψεύτικο εκβιασμοί της νέας δημοκρατίας για εκλογές τον Αύγουστο. Και εμείς είμαστε εδώ, το ΠΑΣΟΚ είναι εδώ ενωμένο δυνατό για να μπει ανάχωμα στην παντοδυναμία της συντηρητικής παράταξης. Ακόμη κι αν ο κύριος Μητσοτάκης βρεθεί προ εκπλήξεων στην κάλπη της 25ης Ιουνίου, που το ευχόμαστε από τα βάθη της καρδιάς μας, έχει και άλλους συνεταίρους στο πολιτικό σύστημα. Άλλωστε, στα 3 κορυφαία υπουργεία έχει τα πολιτικά παιδιά του Καρατζαφέρη, τον κύριο Βορίδη, τον κύριο Γεωργιάδη, τον κύριο Πλεύρη. Ο κύριος Καρατζαφέρης πρόσφατα τον στηρίζει ανοιχτά και μάλιστα πριν από μερικές μέρες και ο Φαήλος Κρανιδιώτης είναι ακόμη και αυτός στο στρατηγικό πλάνο στήριξης της Νέας Δημοκρατίας. Άρα, αφού όλοι αυτοί είναι κοντά σας, κύριε Μητσοτάκη, πάρτε και τον κύριο Βελόπουλο για να φτιάξετε τη δεξιά και ακροδεξιά πολυκατοικία και αφήστε αυτή την προοδευτική δημοκρατική παράταξη να αγκαλιάσει με γνήσιο τρόπο τις αγωνίες του ελληνικού λαού για μια κοινωνία δίκαιη, για μια κοινωνία που δίνει προοπτική στις νέες γενιές.

Φίλες και φίλοι, αλλά τώρα έχουμε και τον κύριο Τσίπρα που έβγαλε νύχια μετά το αποτέλεσμα της 21ης Μαίου. Επιμένει με αλαζονικό τρόπο να μην αναγνωρίζει το μερίδιο της ευθύνης του για την αύξηση των ποσοστών της νέας δημοκρατίας. Η αντιπολίτευση του ήταν χρυσός χορηγός στον κύριο Μητσοτάκη, αλλιώς δεν εξηγείται πώς μια κυβέρνηση η οποία είχε πολύ μεγάλα φαινόμενα διαφθοράς, το παρακράτος των υποκλοπών, την τραγωδία των Τεμπών, τις τεράστιες ανισότητες και την ανάπτυξη για τους λίγους, αντί να μειώνει τα ποσοστά της, να φτάνει στο 40%. Εμείς εδώ είμαστε για να καταλάβει η νέα Δημοκρατία ότι υπάρχει μια άλλη ισχυρή αξιόπιστη δύναμη για να αντιπολιτεύεται, για να συγκρούεται με γόνιμο τρόπο, για τα εθνικά μας συμφέροντα, για την κοινωνική δικαιοσύνη, για την ελπίδα και την προοπτική του ελληνικού λαού.

Δεν περίμενα όμως την αυτοκριτική του κυρίου Τσίπρα για την ήττα του από τη Νέα Δημοκρατία. Λέει ότι φταίει το ΠΑΣΟΚ, το ΚΚΕ, η απλή αναλογική, αλλά δεν υπήρχε η απλή αναλογική το 2019 όπου ηττήθηκε στις ευρωεκλογές, στις εθνικές και στις δημοτικές εκλογές. Και αν δεν ήταν ο Σταύρος Αρναουτάκης στην Κρήτη, όλη η Ελλάδα θα ήταν γαλάζια με 13 περιφέρειες στη νέα δημοκρατία. Άρα, αυτό που συνέβη δεν ήταν ένα νέο σενάριο ήταν η αλληλουχία των ηττών του ΣΥΡΙΖΑ απέναντι στη νέα Δημοκρατία. Για αυτό έχει καλομάθει ο κύριος Μητσοτάκης και προσπαθεί να διατηρήσει όρθιο τον κύριο Τσίπρα. Εμείς είμαστε εδώ για να στείλουμε στο χρονοντούλαπο της ιστορίας και τον ένα και τον άλλο, διότι έχουν δημιουργήσει διχασμό. Δεν επενδύουνε στην ενότητα του ελληνικού λαού, δεν επενδύουν στην εθνική συνεννόηση σε ένα γόνιμο δημόσιο διάλογο, αλλά στις τοξικές συμμορίες του διαδικτύου που θέλουν ένα λαό διαιρεμένο και όχι ένα λαό έτοιμο να συζητήσει τα προβλήματά του και να δώσει λογικές λύσεις. 

Φίλες και φίλοι, πως αλλιώς να μην τον χαρακτηρίσω χορηγό της νέας δημοκρατίας; Όταν οι παλινωδίες του για Πρέσπες του Αιγαίου, για Θάλασσα χωρίς σύνορα, τα τελευταία περί τουρκικής μειονότητας από δηλώσεις στελεχών του, όλα αυτά ήταν χορηγίες στη νέα δημοκρατία. Εδώ είναι η δημοκρατική, προοδευτική και πάνω από όλα πατριωτική παράταξη που δεν έχει καμία σχέση μ' αυτές τις ανοησίες εις βάρος των εθνικών μας συμφερόντων.

Φίλες και φίλοι, όμως, στο τέλος των προηγούμενων εκλογών. Είδαμε κατά την ταπεινή μου άποψη ότι χειρότερο είχε να επιδείξει ο κύριος Τσίπρας. Όσα χρόνια ήταν αρχηγός του ΣΥΡΙΖΑ; Και δεν υπήρχε άλλο. Κάτι που προσβάλλει κάθε αριστερό, κάθε δημοκράτη, κάθε προοδευτικό έλληνα. Αποκαλύφθηκε λίγες μέρες πριν τις εκλογές γιατί δεν είχε ψηφίσει την τροπολογία που εμπόδιζε τους εγκληματίες χρυσαυγίτες να πάρουν μέρος στις εκλογές. Δεν τη ψήφισε για να τους καλέσει να ψηφίσουν το ΣΥΡΙΖΑ, οι δήθεν ψηφοφόροι που δεν ήξεραν τι συνέβαινε με τους εγκληματίες φυλακισμένους νεοναζιστές. Αυτό δεν έχει καμία σχέση με τις αξίες του σοσιαλισμού, της δημοκρατίας, της προόδου και της αριστεράς που εκπροσωπεί το ΠΑΣΟΚ από το 1974 μέχρι σήμερα, από τα χρόνια του ιδρυτή μας Ανδρέα Παπανδρέου. Μέχρι σήμερα αυτή η παράταξη δεν χάιδεψε ποτέ τα άκρα, ποτέ ότι υπονόμευε τα εθνικά μας συμφέροντα. Εμείς τα ξεχνάμε, έχουμε ιστορική και κοινωνική μνήμη.

Φίλες και φίλοι. Πρέπει όμως να θυμηθούμε ότι δεν ήταν το τελευταίο στάδιο. Πρώτα αγκάλιασαν τα ορφανά του Καμμένου. Μετά το δεξί χέρι της χρεοκοπίας του κυρίου Καραμανλή, τον κύριου Αντώναρου, αλλά συνεχίζουν να μας κάνουν μαθήματα προόδου. Πρόοδος, σεβασμός της δημοκρατίας και των θεσμών αποδεικνύεται με τον καθημερινό αγώνα της καθεμίας και του καθένα δημοκράτη ξεχωριστά. 

Για αυτό καλώ όλους τους πολίτες της αριστεράς, της κεντροαριστεράς να έρθουν μαζί μας σε αυτή τη νέα πορεία για να ξαναφτιάξουμε το σπίτι μας, το σπίτι της δημοκρατικής παράταξης, το σπίτι της προόδου, της ελπίδας, το σπίτι που είναι ο πραγματικός αντίπαλος της δεξιάς και της συντήρησης. Εμείς είμαστε έτοιμοι, Ελάτε 25 Ιουνίου να πιάσουμε τα χέρια, να αγκαλιάσουμε τις αγωνίες του ελληνικού λαού και να επανιδρύσουμε το κόμμα του Ανδρέα Παπανδρέου με ισχυρή λαϊκή ετυμηγορία. Φίλες και φίλοι αυτή τη νέα εποχή, αυτή τη νέα πορεία έχουμε χρέος να μην απογοητεύσουμε καμία ελληνίδα και κανένα Έλληνα και δεσμεύομαι και εδώ από το Βόλο ότι όλοι μαζί θα χτίσουμε μια νέα πορεία, μια νέα πορεία πολιτικού ήθους πολιτικής συνέπειας, μιας σχέσης εμπιστοσύνης με όλους τους Έλληνες, χωρίς λαϊκισμούς, χωρίς μεγάλα λόγια, χωρίς φαινόμενα, χωρίς φαινόμενα διαφθοράς που πληγώνουν τις νεότερες γενιές. 

Φίλες και φίλοι, και μιλώντας για τα φαινόμενα διαφθοράς. Δεν μπορώ να μη μιλήσω για το ζήτημα των τεμπών. Αυτή την ανείπωτη τραγωδία που είναι χαραγμένη στη συλλογική συνείδηση του ελληνικού λαού. Σήμερα πέρασαν τα Τέμπη για να καταθέσω λίγα λουλούδια. Και για να στείλω ένα μήνυμα έχουμε χρέος να μην ξεχάσουμε και δεν θα ξεχάσουμε το κράτος που οδήγησε με ένα τραγικό τρόπο 57 ανθρώπους να χάσουν άδικα τη ζωή τους, ένα κράτος που δεν μπορεί να διασφαλίσει τα στοιχειώδη στους πολίτες του. Πώς θα αλλάξουμε λοιπόν αυτό το κράτος; Πώς θα αντιμετωπίσουμε ριζικά τις πελατειακές λογικές; Πως θα αντιμετωπίσουμε φαινόμενα αναξιοκρατίας και διαφθοράς; 

Έχω προτείνει δημοσίως σε όλα τα κόμματα να δεσμευτούμε ότι θα τελειώσουμε με το κράτος λάφυρο που μετά από κάθε εθνικές εκλογές διορίζονται σε οργανισμούς όπως στον ΟΣΕ, σε νοσοκομεία, σε δεκάδες οργανισμούς, κομματικά παιδιά και αποτυχόντες βουλευτές, όχι για να υπηρετούν το λαό, αλλά το κομματικό κατεστημένο της εκάστοτε κυβέρνησης. Για το λοιπόν προτείνουμε και εδώ από το Βόλο να γίνει ανοιχτός διεθνής διαγωνισμός με υψηλά οικονομικά κίνητρα. Για να έρθουν οι καλύτεροι Έλληνες με τα πιο έτοιμα βιογραφικά που μπορούν να έχουν επάρκεια γνώσης, συνέπεια να υπηρετήσουν το δημόσιο συμφέρον. Έτσι θα οικοδομήσουμε την αξιοκρατία. Έτσι θα καταλάβουν οι πολίτες ότι αυτή η τραγωδία που χάθηκαν άδικα 57 ζωές δεν θα ξανασυμβεί και ότι θα αλλάξουμε το κράτος μας ριζικά προς όφελος του ελληνικού λαού, προς όφελος των πιο αδύναμων Ελλήνων. Δεν θα υπάρξει ατιμωρησία για τους πρωταγωνιστές της τραγωδίας των Τεμπών. Κάποιοι νομίζουν ότι επειδή τους ψήφισε ο λαός, εμείς θα ξεχάσουμε. Δεν ξεχνάμε αυτό που συνέβη και θα κάνουμε ότι περνάει από το χέρι μας, ώστε αυτοί οι άνθρωποι που έχασαν τη ζωή τους να δικαιωθούν μαζί με τις οικογένειές τους, ήταν ότι πιο τραγικό έχει συμβεί τα τελευταία χρόνια. 

Φίλες και φίλοι. Στην οικονομία τα πράγματα παρουσιάζονται από πολλά μέσα μαζικής ενημέρωσης που υπηρετούν πιστά το σύστημα Μητσοτάκη. Με ένα τρόπο παραδεισένιο ότι όλα πάνε καλά. Ποιους θα πιστέψουμε αυτούς; Την Ευρωπαϊκή Επιτροπή ή τον ΟΟΣΑ; Σας καλώ να πιστέψουμε τους διεθνείς οργανισμούς, αυτούς που και το 2007 έλεγαν την αλήθεια, όσο και αν έλεγαν κάποιοι ότι έχουν μια θωρακισμένη οικονομία. Θυμόμαστε όλοι τι συνέβη 2 χρόνια μετά, όταν μας παρέδωσε η νέα δημοκρατία, μια βόμβα δημοσιονομική στα χέρια μας το 2009; Τι είναι λοιπόν τα στοιχεία; 7,4% έχουν πέσει οι πραγματικοί μισθοί στην Ελλάδα και όχι ότι έχουν αυξηθεί 20%, όπως λέει ονομαστικά ο κύριος Σκέρτσος. Το έλλειμμα, το εξωτερικό έλλειμμα έχει φτάσει στο 12% πέρυσι και φέτος υπολογίζεται στο 9,2%. Απαντά η νέα δημοκρατία λόγω της πανδημίας. Αυτό συμβαίνει σε όλη την Ευρώπη. Είναι ένα γενικότερο φαινόμενο, τους απαντάμε εδώ από τον Βόλο ότι η Πορτογαλία πέρσι μια χώρα με ανάλογα οικονομικά ζητήματα, είχε 1% έλλειμμα και φέτος έχει 1% πλεόνασμα. Είμαστε η μοναδική χώρα που έχει το μεγαλύτερο και δυσκολότερο εξωτερικό έλλειμμα τα τελευταία χρόνια και προσέξτε το μεγαλύτερο μετά το 2010 ότι μπορούμε να καταλάβουμε μέσα από αυτό το στοιχείο που υπογραμμίζει την προβληματική της οικονομίας της χώρας μας. 

Και επίσης το δημόσιο χρέος. Θυμάστε τα χρόνια των μνημονίων; Οι οικονομολόγοι είχαν την τιμητική τους κάθε πρωί στα κανάλια μας έλεγαν για το εξωτερικό έλλειμμα για το δημόσιο χρέος που είναι όλοι αυτοί σήμερα; Έχουν εξαφανιστεί, ξέχασαν να πούνε του ελληνικού λαού ότι ο Μητσοτάκης έχει φορτώσει 50 δισεκατομμύρια νέο χρέος στις πλάτες μας, στις πλάτες των επόμενων γενεών. 

Για τα φορολογικά, ψέγουν το ΠΑΣΟΚ ότι έχει είναι κρυφή ατζέντα, καμία κρυφή ατζέντα. Εγώ τα έχω πει πολύ πριν τις τελευταίες εκλογές η ατζέντα μας δεν είναι μια φορομπηχτική ατζέντα, είναι η ατζέντα της φορολογικής δικαιοσύνης. Για αυτό άλλωστε αυτά που προτείνει το ΠΑΣΟΚ είναι αυτά που συμβαίνουν σε όλες τις δυτικές ευρωπαϊκές χώρες και όχι αυτά που συμβαίνουν στην Ουγγαρία, την Πολωνία και τη Λιθουανία. Διότι φιλοδοξία του ελληνικού λαού να ανήκει στην παλιά Ευρώπη και όχι στις χώρες με τις τεράστιες κοινωνικές ανισότητες. Με την αδύναμη μεσαία τάξη και τους πανίσχυρους ολιγάρχες. Αυτό είναι το όραμα του κυρίου Μητσοτάκη και σε αυτό θα είμαστε απέναντι σε μια ισχυρή οικονομία στα χέρια των Ελλήνων και όχι τον αφελληνισμό της ελληνικής οικονομίας και την ενίσχυση των λίγων ολιγαρχών εις βάρος της μεσαίας τάξης. 

Πάμε λοιπόν, να δούμε γιατί μας ψέγουν πρακτικά. Δεν θέλουν, λέει την κλιμακωτή φορολόγηση μερισμάτων. Πρώτον, μέχρι 50.000 λέμε 5% όπως είναι σήμερα. Έχει κανείς ατομικά μερίσματα από τη μεσαία τάξη ή ακόμη και μεγαλύτερα εισοδήματα; Ατομικά, δεν μιλώ για κέρδη. Τα κέρδη είναι ίδιος ο φόρος 2%. 100, 200.000, 300.000; Θα σας δώσω μόνο ένα στοιχείο. Για να πάρει κάποιος μερίσματα της τάξεως των 150.000 € πρέπει να έχει ενάμιση εκατομμύριο ευρώ μετοχές του ΟΤΕ, αγαπητές φίλες και φίλοι, άρα καταλαβαίνετε ότι αυτό δεν αφορά παρά μόνο ένα 0,0 κάτι του ελληνικού πληθυσμού. Μας κατηγορούν επίσης γιατί λέμε το αφορολόγητο στη γονική παροχή να μην φτάνει τα 4,8 εκατομμύρια ευρώ. Δεν ξέρω πολλούς ανθρώπους της μεσαίας τάξης να έχουν βίλες 4 εκατομμύρια ευρώ για να θέλουν να δώσουν αφορολόγητα στα παιδιά τους. Τι λέμε λοιπόν αντί 4,8 εκατομμύρια και για τους 2 γονείς να φτάνει τις 800.000 και να καλύπτει τους μεσαίους, τους αδύναμους σε κινητά και ακίνητα και όχι τους ισχυρούς τους φίλους του κυρίου Μητσοτάκη. Αυτό είναι φορολογική δικαιοσύνη. Και όσο και αν μας τιμούν εμείς θα δυναμώνουμε με το λόγο της αληθείας τον λόγο της κοινωνικής δικαιοσύνης. 

Πάμε τώρα να δούμε τι θέλουμε να κάνουμε. Τι θέλουμε να πετύχουμε με τις δικές μας φορολογικές πολιτικές; Βασικό μας στοίχημα είναι να πέσει ο φόρος στη μισθωτή εργασία. Θέλουμε να αντιμετωπίσουμε το φαινόμενο της μαύρης εργασίας για να υπάρχουν καλύτεροι μισθοί, άρα μέσω της μείωσης της περαιτέρω μείωσης των ασφαλιστικών εισφορών, καταπολεμάμε με τη μαύρη εργασία, στηρίζουμε τα ταμεία μας και δίνονται καλύτεροι μισθοί στους εργαζόμενους με καλύτερες συνθήκες εργασίας. 

Δεύτερο σημείο, πάρα πολύ σοβαρό. Τι λέμε ποιο είναι το μεγαλύτερο εθνικό θέμα της χώρας μας. Είναι το δημογραφικό. Όλη η Ευρώπη έχει τεράστιο δημογραφικό θέμα. Εμείς τι κάνουμε; Οι άλλοι Πορτογάλοι έχουν μεταξύ μιας οικογένειας χωρίς παιδιά και μιας οικογένειας με 2 παιδιά, 10 μονάδες του συντελεστή λιγότερους φόρους. Η Τσεχία 14, Ιρλανδία 15, όλοι έχουνε πάνω από 10%, εμείς έχουμε 3%. Στόχος μας λοιπόν, είναι το φορολογικό σύστημα να δώσει κίνητρα στα νέα ζευγάρια για να αντιμετωπίσουμε την εθνική βόμβα του δημογραφικού ζητήματος. Αυτό για μας είναι προτεραιότητα κύριε Μητσοτάκη και όχι να χαϊδεύουμε τους μιντιάρχες και τους ολιγάρχες που προφανώς θέλουν εσάς πρωθυπουργό για τους υπηρετείτε πιστά τα τελευταία χρόνια. Εμείς αγωνιζόμαστε για τους πολλούς και όχι για τους λίγους. Εμείς αγωνιζόμαστε με εθνικό τρόπο να αντιμετωπίσουμε τα μεγάλα ζητήματα της ελληνικής κοινωνίας για να μείνουν τα ελληνόπουλα εδώ στην Ελλάδα, να δημιουργήσουν πλούτο και να έχουν μια ισχυρή χώρα.

Φίλες και φίλοι. Αλλά ας πάμε και στα υπόλοιπα τα ψέματα, τα μεγάλα λόγια γιατί η νέα Δημοκρατία έφερε τη χρεοκοπία το 9, έφερε το μνημόνιο το 9, αλλά παραμένει αμετανόητη. Λέει στον ελληνικό λαό από τα σποτ, από τις δηλώσεις, ότι θα αυξήσει, λέει, το μέσο μισθό του ιδιωτικού τομέα 25%. Πραγματικά δεν μπορώ να φανταστώ πώς θα γίνει αυτό με βασιλικό διάταγμα, με νόμο; Πως θα γίνει στον ιδιωτικό τομέα, το κράτος να επιβάλλει 25% αύξηση των μισθών. Πάμε λοιπόν, να δούμε την αλήθεια. Αλήθεια είναι το μεσοπρόθεσμο που κατέθεσε η κυβέρνηση Μητσοτάκη και το οποίο αθροιστικά δίνει 13% αύξηση στους μισθούς, και όχι 25% που λένε στα τηλεπαράθυρα της κοροϊδίας οι βουλευτές της Νέας Δημοκρατίας; Οι ίδιοι άλλα κατέθεσαν στην Ευρώπη και άλλα λένε εδώ περιφρονώντας τη νοημοσύνη του ελληνικού λαού.

Φίλες και φίλοι. Έχουμε χρέος να κάνουμε πολλά, αλλά θα τα κάνουμε μαζί, με το λόγο της αλήθειας και της συνέπειας. Λέει σήμερα η νέα δημοκρατία, δεν μπορούμε να μειώσουμε το ΦΠΑ, γιατί δεν θα περάσει στα αγαθά. Και τότε γιατί στο πρόγραμμα της Νέας Δημοκρατίας το 2019 η νέα δημοκρατία μείωνε τον συντελεστή κατά 2 μονάδες και τον πάνω και τον κάτω συντελεστή. Τότε δεν το ήξερε το πρόβλημα; και στο κάτω κάτω εμείς τι λέμε; να μειωθεί ο ΦΠΑ στα βασικά αγαθά στα προϊόντα που αγοράζει η κάθε Ελληνίδα, το κάθε νοικοκυριό, οι φτωχότεροι Έλληνες. Και αν η απάντηση του κυρίου Σκέρτσου είναι ότι τους έμμεσους φόρους τους πληρώνουν οι ολιγάρχες, κάτι που είναι πάνω από οποιαδήποτε οικονομική θεωρία, η απάντηση είναι ότι όσο γάλα πίνει ένας πλούσιος, μπορεί να πιει και ένας φτωχός, αλλά η τσέπη του πλούσιου κύριε Σκέρτσο είναι πολύ βαθύτερη από την τσέπη του φτωχού και ας αφήσετε τις νέες οικονομικές θεωρίες οι οποίες δεν έχουν σχέση με τίποτα από αυτά που συζητάνε στα οικονομικά πανεπιστήμια. Και λένε επίσης ότι μειώσαμε τους συντελεστές. Ναι, μειώσαμε τους συντελεστές γιατί η πραγματική φοροκαταιγίδα σε φόρους και εισφορές έγινε κατά την περίοδο του κυρίου Τσίπρα που έλεγε "μην πληρώνετε τα κόκκινα δάνεια" και παρέδωσε τα κόκκινα δάνεια στα κοράκια των funds. Αυτός που έλεγε θα χαμηλώσει τους συντελεστές και αύξησε τους φόρους για όλους τους Έλληνες. Αλλά ποια είναι η αλήθεια για την νέα Δημοκρατία; Ναι, μείωσε τους συντελεστές αλλά λιγότερο κερδίζουν οι φτωχοί και οι μεσαίοι και πολύ περισσότερο οι πλούσιοι. Για ποιο λόγο; Για ένα απλό λόγο. 7 δισεκατομμύρια ήταν οι παρεμβάσεις της Νέας Δημοκρατίας στο φορολογικό την τετραετία. Και μόλις σε 2 χρόνια πήρε 5 δισεκατομμύρια παραπάνω ΦΠΑ από το προϋπολογιζόμενο ΦΠΑ από τους φτωχότερους και τους μεσαίους, άρα σε 4 χρόνια, 7 δις έδωσε και σε 2, 5 δις πήρε και μάλιστα από τους πιο αδύναμους Έλληνες. Αυτή είναι η πραγματικότητα των δημοσιονομικών στοιχείων για το φορολογικό.

Φίλες και φίλοι, σύνταξεις. Εμείς δεν λέμε πολλά πράγματα. Δεν λέμε για δέκατη τρίτη σύνταξη γιατί είναι 2,7 δισεκατομμύρια και έχουμε μετρήσει ευρώ ευρώ το πρόγραμμα μας. Λέμε 3 μέτρα που φέρνουν δικαιοσύνη και αντιμετωπίζουν τεράστιες αδικίες στις συντάξεις. Πρώτο μέτρο: το νέο ΕΚΑΣ. Το ΕΚΑΣ που κατήργησε ο κύριος Τσίπρας για 350.000 χαμηλοσυνταξιούχους που είναι στα όρια της απελπισίας. Δεύτερο, κατάργηση της προσωπικής διαφοράς από 1/01/24 και τέλος άρση των αδικιών για τις διατάξεις που αφορούν συντάξεις αναπηρίας και συντάξεις χηρείας. Όλα αυτά είναι ένα δισεκατομμύριο, 130 εκατομμύρια και είναι μια πολιτική που μπορεί να υλοποιηθεί αύριο το πρωί γιατί έχει χαμηλό δημοσιονομικό αποτύπωμα.

Δεύτερο θέμα. Δημοσιοι υπαλληλοι. Πρέπει να δούμε τι γίνεται με τον πληθωρισμό. Εμείς έχουμε μια παρέμβαση. Μαζί συντάξεις και δημόσιοι υπάλληλοι 2,3 δισ. - 1,2 δις. Αύξηση με αξιοκρατία στους μισθούς του δημοσίου για να φτάσουμε τον πληθωρισμό, διότι ο πληθωρισμός πλήττει τα σταθερά εισοδήματα και έχουμε χρέος μετά από χρόνια να στηρίξουμε με αξιοκρατία και διαφάνεια τους δημοσίους υπαλλήλους της χώρας μας.

Φίλες και φίλοι, Εθνικό σύστημα Υγείας. Εμείς λέμε απλά πράγματα. Το Ταμείο Ανάκαμψης είναι ένα εργαλείο που χρησιμοποίησαν όλα τα ευρωπαϊκά κράτη. Αν αξιοποιήσουμε 8-10% των πόρων, μπορούμε να αποκτήσουμε ένα ισχυρό δίκτυο πρωτοβάθμιας υγείας, φροντίδας υγείας κοντά στον πολίτη. 

Αν αυτό το σύστημα υπήρχε την εποχή της πανδημίας, θα είχαμε καλύτερα αποτελέσματα, λιγότερους νεκρούς και μικρότερη πίεση στα νοσοκομεία μας. Διότι κάνοντας κλινικές covid σε πολλά νοσοκομεία, πολλοί άνθρωποι με βαριά νοσήματα δεν είχαν τις υπηρεσίες που χρειαζόταν και μειώθηκε και το πλαίσιο προληπτικής ιατρικής. 

Άρα, προτεραιότητα είναι το ισχυρό δίκτυο πρωτοβάθμιας υγείας με κέντρα σε όλη τη χώρα για να αναγεννήσουμε το εθνικό σύστημα υγείας. Δεύτερον, λείπουνε μόνιμοι γιατροί και υγειονομικό προσωπικό από το ΕΣΥ. Δεσμευόμαστε να αυξήσουμε τους μισθούς των υγειονομικών και να ενταχθούν επιτέλους με δικαιοσύνη στα βαρέα και ανθυγιεινά. Τους το χρωστάμε από την εποχή της πανδημίας και έχουμε χρέος να το υλοποιήσουμε.

Στην παιδεία που είναι ο μοχλός της κοινωνικής δικαιοσύνης, της κοινωνικής ανοδικό τητας προς τα πάνω, ο μοχλός που τη δεκαετία του 80, έκανε το παιδί του αγρότη γιατρό, μηχανικό. Του έδωσε δύναμη, αξιοπρέπεια, προοπτική, πρέπει να ανασυγκροτηθεί. Δεν σκιαμαχούμε με θέματα όπως στη βάση του 10. Ναι, θα υπάρχει κάποια βάση εισαγωγής, αλλά αυτό είναι μόνο το ζήτημα ή να έχουμε κέντρο βάρους στο δημόσιο σχολείο και όχι το φροντιστήριο εις βάρος των φτωχότερων Ελλήνων; Εμείς λοιπόν έχουμε προτεραιότητα την αναγέννηση του δημόσιου σχολείου και του δημόσιου πανεπιστημίου χωρίς ιδεοληψίες για το ιδιωτικό. Ναι, αν μπορεί να υπάρξει μια μεγάλη επένδυση για ένα ιδιωτικό πανεπιστήμιο, δεν θα μπούμε εμπόδιο αλλά προτεραιότητά μας είναι η δημόσια παιδεία που θα αγκαλιάσει τις αγωνίες όλων των νεότερων γενεών και αυτός τα εφόδια να μεγαλουργήσουν στο μέλλον. Γι αυτό προτείνουμε την καθιέρωση του εθνικού απολυτηρίου ώστε να μην κρίνεται το μέλλον του μαθητή σε μια αγχωτική διαδικασία 2 εβδομάδων, αλλά σε βάθος 2 ετών με πολλαπλές εξετάσεις. 

Δεύτερο ζήτημα, κατ αυτόν τον τρόπο μειώνεται το κόστος του να σπουδάζεις ένα παιδί. Δεύτερο ζήτημα, έχουμε χρέος να γίνουμε μια κανονική ευρωπαϊκή χώρα στα θέματα της ειδικής αγωγής. Χιλιάδες γωνιές με παιδιά στο φάσμα του αυτισμού δεν φτάνουν με τα επιδόματα να δώσουν τη δυνατότητα στα παιδιά τους. Έχουμε χρέος σαν κανονικό ευρωπαϊκό κράτος να δημιουργήσουμε το σχολείο της συμπερίληψης για όλα αυτά τα παιδιά. Μόνο έτσι θα γίνουμε μια κανονική ευρωπαϊκή χώρα για όλους τους πολίτες. Και βέβαια εκτεταμένα προγράμματα ενισχυτικής διδασκαλίας για να μειωθεί το κόστος των φροντιστηρίων.

Φίλες και φίλοι. Ένα άλλο τεράστιο ζήτημα είναι το ιδιωτικό χρέος, μια βόμβα στα θεμέλια των μικρομεσαίων επιχειρήσεων και των νοικοκυριών. Εμείς τι λέμε; Επαναφορά της προστασίας της κύριας κατοικίας για τα υπερχρεωμένα νοικοκυριά, με επικαιροποίηση του νόμου του ΠΑΣΟΚ του 2010. Αυτό που ψαλίδισε ο κύριος Τσίπρας και εξόντωσε ο κύριος Μητσοτάκης. Έχει πάρει μία απόφαση ο Άρειος Πάγος, έχουμε χρέος μόλις ανοίξει η Βουλή να νομοθετήσουμε για 2 πράγματα, την προστασία της κύριας κατοικίας και ένα πλαίσιο διαπραγματεύσεων του δανειολήπτη με τα funds, ώστε να είναι προτεραιότητα η ρύθμιση και όχι η εξόντωση της ελληνικής οικονομίας από τα κοράκια που έφερε στην Ελλάδα ο κύριος Τσίπρας το 2015, αυτός που έλεγε Σεισάχθεια, αλλά μετά από ένα χρόνο παρέδωσε τους κόπους και τις θυσίες του ελληνικού λαού στους κερδοσκόπους.

Αυτοί δεν θέλουν να στηρίξουν την εγχώρια παραγωγή, δεν θέλουν να λύσουν τα προβλήματα που υπάρχουν στην αγροτιά, στους συνεταιρισμούς θέλουν να κερδοσκοπήσουν και μετά να πάνε σε άλλη χώρα. Το ΠΑΣΟΚ, το πατριωτικό αυτό κίνημα θα μπει ανάχωμα στον αφελληνισμό της ελληνικής γης, της ελληνικής οικονομίας.

Φίλες και φίλοι. Αλλά και για αυτούς που είναι συνεπείς δανειολήπτες πρέπει να δώσουμε κίνητρα. Γι αυτό λέμε να υπάρξουν μέτρα ώστε να υπάρχει απάλειψη και αποτροπή της αύξησης των επιτοκίων στα δάνεια των αδύναμων νοικοκυριών και όσων μένουν στις ρυθμίσεις τους. Επίσης, πρέπει να μειωθεί το περιθώριο κέρδους των τραπεζών. Έχουμε δώσει δισεκατομμύρια για να την στηρίξουμε. Το περιθώριο κέρδους, για τους συνεπείς δανειολήπτες, ισχυρά κίνητρα για όλους και τέλος οι 120 δόσεις, λέει η νέα Δημοκρατία έκανε λέει τις 120 δόσεις. Κάντε αύριο το πρωί μια γύρα στα μαγαζιά του βόλου και ρωτήστε. Πόσοι συμπολίτες σας είχαν τη δυνατότητα να ενταχθούν στις 120 δόσεις του κυρίου Μητσοτάκη και θα καταλάβετε σε τι βαθμό περιφρονεί τη νοημοσύνη του ελληνικού λαού με καθαρά λόγια, πάντα με 120 δόσεις για ρυθμίσεις για όλους και για εφκα και για εφορία. Αυτή είναι η πολιτική του ΠΑΣΟΚ ώστε να υπάρχει ρευστότητα στις μικρομεσαίες επιχειρήσεις.

Φίλες και φίλοι. Όπως είπα προηγουμένως στα φορολογικά. Για μας το δημογραφικό είναι μια βόμβα που πρέπει να απενεργοποιήσουμε. Έχουμε χρέος να στηρίξουμε την ελληνική οικογένεια, έχουμε χρέος να στηρίξουμε την Ελληνίδα μάνα στους πολλαπλούς της ρόλους. Για αυτό δεσμεύομαι και εδώ από το Βόλο ότι με ένα ισχυρό ΠΑΣΟΚ κανενα ελληνοπουλο, κανένα παιδί δεν θα είναι εκτός βρεφονηπιακών σταθμών και κέντρων δημιουργικής απασχόλησης. 

Και τέλος, θα υπάρξει αύξηση του επιδόματος μητρότητας για τις γυναίκες ελεύθερες επαγγελματίες.

Φίλες και φίλοι, στον αγροτικό τομέα. Το ΠΑΣΟΚ ήταν το κόμμα που άλλαξε την ύπαιθρο και έδωσε αξιοπρέπεια στον έλληνα αγρότη τη δεκαετία του 80. Είναι το κόμμα που έδωσε ευκαιρίες για να εξελιχθεί η αγροτική παραγωγή και να μειωθούν οι ανισότητες στην ύπαιθρο που υπήρχαν οι τεράστιες ανισότητες. Τα τελευταία χρόνια, διαδοχικές κυβερνήσεις δεν έχουν καταφέρει να αντιμετωπίσουν την αύξηση του κόστους παραγωγής, εγκαταλείποντας χιλιάδες αγρότες στην τύχη τους. Ο αγροτικός πληθυσμός μειώθηκε μέσα σε μια 10ετία κατά 260.000 άτομα και οι καλλιεργούμενες εκτάσεις κατά εξίμισι εκατομμύρια στρέμματα. Χάθηκε αγροτικό εισόδημα περίπου 1,3 δισεκατομμύρια ευρώ. Επίσης, το 70% των αγροτών μας έχει οφειλές στα δημόσια ταμεία, στον εφκα και στις τράπεζες. Δεκάδες χιλιάδες αγρότες και 727 συνεταιρισμοί έχουν μεταφέρει τα κόκκινα δάνειά τους, όχι με δική τους επιλογή. Ο νόμος του 2015 από την Αγροτική Τράπεζα σε άλλες τράπεζες αλλά και σε funds. Η απειλή για κατασχέσεις είναι πιο ισχυρή από ποτέ. Είναι αυτό που είπα προηγουμένως. Ο κίνδυνος του αφελληνισμού της παραγωγής μας.Το κόστος παραγωγής μέσα σε ένα χρόνο αυξήθηκε κατά 22,4%. Εμείς τι προτείνουμε; Μέτρα μείωσης του κόστους παραγωγής, ειδικά για τα αγροτικά εφόδια με μηδενισμό του ειδικού φόρου κατανάλωσης στο αγροτικό πετρέλαιο για όλη τη διάρκεια της ενεργειακής κρίσης. Σήμερα συνάντησα παραγωγούς στο συνεταιρισμό της Λάρισας και συζητήσαμε τα προβλήματα του κόστους παραγωγής για το ακτινίδιο. Το ίδιο αφορά και άλλα προϊόντα. 

Τι λέει το ΠΑΣΟΚ που δε λένε οι άλλοι; Έχουμε χρέος, προτεραιότητα στη διασύνδεση στο δίκτυο για ανανεώσιμες πηγές ενέργειας να έχουν οι συνεταιρισμοί, οι αγρότες, οι κτηνοτρόφοι, οι μεταποιητές, οι δήμοι και όχι οι ολιγάρχες, κύριε Μητσοτάκη, η πράσινη μετάβαση πρέπει να είναι ένα όπλο της μεσαίας τάξης, της δημιουργικής Ελλάδας, για να είμαστε ένα σύγχρονο ευρωπαϊκό κράτος και όχι μέσα από την εξάρτησή μας από το φυσικό αέριο, που είναι ένα ξένο καύσιμο που υπονομεύει την ενεργειακή σταθερότητα και τη γεωπολιτική θέση της χώρας, να παραδώσετε την πράσινη μετάβαση και τις ανανεώσιμες πηγές στους λίγους και ισχυρούς. Όχι, εμείς είμαστε απέναντι στις πολιτικές που κάνουν τους ισχυρούς, ισχυρότερους εις βάρος των πολλών. Εμείς προτείνουμε μια δίκαιη πράσινη μετάβαση με διάχυση της παραγωγής ανανεώσιμων πηγών ενέργειας σε όλους τους Έλληνες, στην παραγωγική Ελλάδα.

Τέλος, έχουμε χρέος να μην επιτρέψουμε τον αφανισμό της γης, για αυτό πρέπει να υπάρχει καθολική προστασία της αγροτικής γης από κατασχέσεις. Καθιέρωση του ακατάσχετου και αφορολόγητου των επιδοτήσεων, αποζημιώσεων και ενισχύσεων των αγροτών και, βέβαια, ενώ βρισκόμαστε στη Μεσόγειο που πλήττεται από τα φαινόμενα της κλιματικής αλλαγής, ο ΕΛΓΑ δεν αποζημιώνει αγρότες που έχουν δυστυχώς πληγεί από αυτά τα ακραία φαινόμενα. Γι' αυτό προτείνουμε την επικαιροποίηση του κανονισμού ασφάλισης του ΕΛΓΑ με κάλυψη όλων των καταστροφών στο ζωικό ή φυτικό βασίλειο που οφείλονται στην κλιματική αλλαγή. Η κλιματική αλλαγή δεν θα είναι για ένα χρόνο. Ήρθε και θα μείνει και πρέπει να υπερασπιστούμε όλους αυτούς που τα νέα αυτά καιρικά φαινόμενα υπονομεύουν την παραγωγή τους. Τέλος, η όλη διαδικασία για τα προγράμματα της νέας κοινής αγροτικής πολιτικής πρέπει να ολοκληρώνεται εντός ενός έτους για να σταματήσει η γραφειοκρατία.

Φίλες και φίλοι. Κλείνοντας, θέλω να σας ευχαριστήσω γιατί συναντώ χαρούμενα πρόσωπα, νέα πρόσωπα και όλες τις γενιές της δημοκρατικής παράταξης ξανά ενωμένες απ' άκρη σ' άκρη της χώρας και αυτό μου δίνει τεράστια δύναμη να συνεχίσω τον αγώνα αναγέννησης του ΠΑΣΟΚ, του κινήματος που ιδρύθηκε το 1974 με χρέος να υπηρετεί το λαό και την πατρίδα. Για το λοιπόν στα δεσμεύομαι ότι σε αυτή την νέα πορεία το ΠΑΣΟΚ θα είναι κάθε μέρα δίπλα σας. Οι πολιτικοί μας αγώνες δεν θα εξαντλούνται στο Κοινοβούλιο, αλλά θα είμαστε σε κάθε γωνιά της Ελλάδας για νέους κοινωνικός αγώνας. Η ανάγκη για προοπτική, η Ελλάδα, ο Ελληνισμός απ'άκρη σε άκρη του κόσμου. Έχουμε χρέος να δώσουμε καθημερινές μάχες για περισσότερες ευκαιρίες, για τους νέους ανθρώπους, για να σταματήσουν τα ελληνόπουλα να στοιβάζονται στα αεροπλάνα, για να βρουν μια καλύτερη μοίρα στο εξωτερικό. 

Τα τελευταία χρόνια υπήρχε μια αντιπολίτευση που έλεγε πράγματα που δεν μπορούσαν να υλοποιηθούν, αλλά είχε βολευτεί η νέα δημοκρατία, γιατί όλες της οι επιλογές οδηγούν σε νέα αδιέξοδα, ως αμετανόητη συντηρητική δύναμη. Μια ανεξέλεγκτη κυβέρνηση προτιμά μια τοξική και αδύναμη αντιπολίτευση. Για αυτό ο κύριος Μητσοτάκης δεν θέλει ένα ΠΑΣΟΚ ενωμένο και ισχυρό. Για αυτό μας πολεμούν, αλλά για αυτό και εμείς δυναμώνουμε, γιατί ξέρουμε το χρέος μας να αναγεννήσουμε το αντίπαλο, τον ισχυρό αντίπαλο που χρειάζεται η συντήρηση στη χώρα.

Φίλες και φίλοι. Πρέπει να υπάρξει μια εντύπωση αντιπολίτευση προγραμματική, προοδευτική, ρεαλιστική. Μια ισχυρή δύναμη για να αγκαλιάσει τις αγωνίες του ελληνικού λαού και να λέει τα πράγματα με το όνομά τους για τα εθνικά ζητήματα, για τα κοινωνικά ζητήματα. Είχαμε εκλογές στην Τουρκία και ακούσαμε διάφορα που πραγματικά είναι εκτός πραγματικότητας. Οι μεν μας έλεγαν ότι είναι καλύτερα να βγει ο κύριος Ερντογάν. Οι άλλοι, να βγει ο κύριος Κιλιτσντάρογλου, αλλά δεν λένε ότι η επιθετική πολιτική της Τουρκίας, η πολιτική που αμφισβητεί τα κυριαρχικά μας δικαιώματα, είναι μια συλλογική πολιτική. Αν εξαιρέσεις το φιλοκουρδικό κόμμα του HDP. Για αυτό λοιπόν εμείς λέμε απλά πράγματα, δεν αρκεί μόνο να εξοπλίζεται η Ελλάδα, κύριε Μητσοτάκη. Εμείς στηρίξαμε την ενίσχυση της χώρας και τις συμφωνίες για την αποτρεπτική μας δύναμη, αλλά δεν θα βάλουμε τη χώρα σε ένα ράλι εξοπλισμών όταν ευρωπαϊκά κράτη, εξοπλίζουν την Τουρκία προτεραιότητά μας είναι να σταματήσει να πουλιέται έστω και μία σφαίρα στην Τουρκία όσο αυτή υπονομεύει τις συνθήκες καλής γειτονίας και τα κυριαρχικά μας δικαιώματα στην Ελλάδα και στην Κύπρο. 

2 ισότιμα μέλη της Ευρωπαϊκής Ένωσης. Αυτό σημαίνει ευρωπαϊκή αλληλεγγύη. Για αυτό λοιπόν τι λέμε; Πρέπει να υπάρξουν διαπραγματεύσεις μεταξύ Ευρώπης και Τουρκίας. Διαπραγματεύσεις ενός νέου πλαισίου δεν υπάρχει η ευρωπαϊκή προοπτική για την Τουρκία. Τι προτείνουμε; Αν θέλει η Τουρκία αναβάθμιση της Τελωνειακής Ένωσης του 1995, όπως λέει, πρέπει να υπάρχει ένα πλαίσιο αυτοματοποιημένων κυρώσεων από την πλευρά της Ευρώπης, οπότε καταπατούνται ανθρώπινα δικαιώματα στο εσωτερικό της Τουρκίας ή κυριαρχικά δικαιώματα εις βάρος ευρωπαϊκών κρατών.

Δεύτερο σημείο. Προτεραιότητά μας είναι η ενιαία ευρωπαϊκή εξωτερική πολιτική και ο ευρωστρατός. Πρέπει να υπάρχουν κοινές δομές ασφάλειας από την Εσθονία και τη Φινλανδία μέχρι την Ελλάδα και την Κύπρο. Όπως έγινε με την FRONTEX, πρέπει να γίνει και με τον ευρωστρατό και όχι να πληρωνουμε εμείς δισεκατομμυρια για τη φύλαξη των ευρώτουρκικών συνόρων και κάποιοι αντί να στηρίζουν εμάς, να εξοπλίζουν την Τουρκία. Αυτό είναι το όραμα της Ευρώπης των λαών και όχι της Ευρώπης των ισχυρών που κάποιοι υπηρετούν πιστά, χωρίς να λένε τα πράγματα με το όνομά τους. Εμείς υπηρετούμε την Ευρώπη των λαών, της αλληλεγγύης. Και όχι την Ευρώπη του διευθυντηρίου, όπως κάποιοι ευέλικτοι στο εγχώριο πολιτικό σύστημα.

Φίλες και φίλοι με μόνη πυξίδα την υπηρεσία του λαού και της πατρίδας. Σας καλώ και εδώ από το Βόλο να πάρετε στα χέρια σας τον αγώνα, την προσπάθεια της αναγέννησης της δημοκρατικής παράταξης. Αν αγωνιστούμε ενωμένοι. Αν αγωνιστούμε ενωμένοι, 25 Ιουνίου, το ΠΑΣΟΚ θα είναι η σύγχρονη κεντροαριστερά ο πραγματικός εκφραστής κάθε δημοκράτη, κάθε προοδευτικού έλληνα. Ήρθε η ώρα αυτό το κόμμα να σπάσει το φαύλο κύκλο της αναξιοκρατίας και της αδιαφάνειας. Ήρθε η ώρα αυτό το κόμμα να χτίσει μια νέα σχέση εμπιστοσύνης με τα ελληνόπουλα αυτά που αποστρέφονται, το σημερινό κομματικό σύστημα και να είστε σίγουροι ότι αυτή είναι πρώτη προτεραιότητα. Το ΠΑΣΟΚ να ξαναγίνει το κόμμα των νεότερων γενεών. Ήδη την πρώτη Κυριακή διπλασιάσαμε τα ποσοστά μας στις νέες γενιές, έχουμε χρέος όπως το 74 τα παιδιά σας και τα εγγόνια σας να είναι στην πρωτοπορία της προόδου απέναντι στη συντήρηση. Έχουμε χρέος αυτό να γίνει κίνημα σε όλη την Ελλάδα. Φίλες και φίλοι. Ο αγώνας δεν είναι εύκολος, δεν πρέπει να εφησυχαστούμε. Πάρτε την προσπάθεια στα χέρια σας και δεσμεύομαι και εδώ από το Βόλο ότι δεν θα απογοητεύσουμε καμία ελληνίδα και κανένα έλληνα. Δύναμη στο ΠΑΣΟΚ είναι δύναμη στη μεσαία τάξη και στους πιο ευάλωτους Έλληνες. Πάμε λοιπόν μαζί να σηκώσουμε τον ήλιο ψηλά. Πάμε μαζί, να σηκώσουμε ψηλά τον ήλιο πάνω από την Ελλάδα. Πάμε μαζί να δώσουμε κοινωνική δικαιοσύνη και εθνική αξιοπρέπεια. 25 Ιουνίου δίνουμε αξιοπρέπεια, ελπίδα και προοπτική σε κάθε ελληνίδα και κάθε Έλληνα. Πάμε μαζί. Σηκώστε περήφανα την πράσινη σημαία του ΠΑΣΟΚ και εδώ από το Βόλο, από τη Μαγνησία, από τη Θεσσαλία στήνουμε μήνυμα νίκης σε όλη την Ελλάδα. 25 Ιουνίου το ΠΑΣΟΚ αναγεννά τη δημοκρατική παράταξη και γίνεται ο κύριος αντίπαλος της δεξιάς και της συντήρησης της χώρας. 

Φίλες και φίλοι. Το ΠΑΣΟΚ είναι εδώ, όχι για να διπλασιάσει τις έδρες του στη Βουλή, αλλά για να αγκαλιάσει τις δικές σας αγωνίες, των παιδιών σας, των εγγονιών σας, για να κάνουμε ξανά τη χώρα μας ένα ενωμένο λαό που θα κοιτάει περήφανα και με αξιοπρέπεια με το βλέμμα στο μέλλον. Πάμε λοιπόν μαζί, σηκώνουμε τον ήλιο πάνω από την Ελλάδα, τον ήλιο της δημοκρατικής παράταξης, τον ήλιο της ελπίδας, τον ίδιο της αξιοπρέπειας, το πατριωτικό κίνημα του Ανδρέα Παπανδρέου στέλνει μήνυμα νίκης και εδώ από το Βόλο, σε όλη την Ελλάδα ,να είστε καλά και καλή μας δύναμη, αγωνιστείτε. Έμειναν 15 ημέρες, 15 ημέρες και νύχτες αγώνα. 25 Ιουνίου έρχεται ή μεγάλη νίκη απέναντι στις δυνάμεις της συντήρησης ή του λαϊκισμού και της τοξικότητας. Να 'στε καλά και σας ευχαριστώ για τη θερμή σας παρουσία και εδώ στο Βόλο. Να είστε καλά, καλή δύναμη και καλό αγώνα. Η νίκη είναι κοντά, αγώνας, αγώνας, αγώνας και 25 Ιουνίου το πάρτι της δημοκρατίας, το πάρτι της αναγέννησης, το πάρτι της κοινωνικής δικαιοσύνης. Να είστε καλά και καλή σας δύναμη!



