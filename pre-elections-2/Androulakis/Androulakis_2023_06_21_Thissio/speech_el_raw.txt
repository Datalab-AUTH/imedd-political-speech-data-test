Λαέ των Αθηνών, σας ευχαριστώ από τα βάθη της καρδιάς μου για τη θερμή σας υποδοχή. Σας ευχαριστώ από τα βάθη της καρδιάς μου για την συγκλονιστική σας παρουσία, που στέλνει μήνυμα νίκης, αισιοδοξίας και προοπτικής σε κάθε μεριά της χώρας. Το ΠΑΣΟΚ είναι εδώ, ενωμένο, δυνατό με τον λαό στη πρωτοπορία. Το ΠΑΣΟΚ είναι εδώ, ενωμένο, δυνατό, για να υπηρετήσει την πατρίδα, τη νέα γενιά, για καλύτερες μέρες, κοινωνική δικαιοσύνη και εθνική αξιοπρέπεια. Φίλες και φίλοι, την ερχόμενη Κυριακή έχουμε μπροστά μας μια καθοριστική μάχη. Στις 25 Ιουνίου αναγεννιέται ο πραγματικός αντίπαλος της Νέας Δημοκρατίας. Το ΠΑΣΟΚ θα είναι η δύναμη που θα στείλει τον κ. Μητσοτάκη στην αντιπολίτευση. Θα γίνουμε ξανά, βήμα-βήμα, πλειοψηφικό ρεύμα στην ελληνική κοινωνία. Αυτός είναι ο μοναδικός στόχος μας. Η μάχη της ερχόμενης Κυριακής είναι κρίσιμη για την πατρίδα, την κοινωνία και την οικονομία. Ο λαός δεν ξεχνά τη συντήρηση, την αναξιοκρατία, την αδιαφάνεια και το πελατειακό κράτος. Έχουμε χρέος να αγωνιστούμε και να κάνουμε την Ελλάδα μια κανονική ευρωπαϊκή χώρα. Φίλες και φίλοι, σε αυτή τη νέα εποχή, σε κάθε χωριό, σε κάθε πόλη, πόρτα–πόρτα, γειτονιά–γειτονιά, θα αγωνιστούμε μέχρι τη νίκη στις 25 Ιουνίου.
 

Έχουμε χρέος να ανατρέψουμε τους συσχετισμούς, που δίχασαν τον λαό μας, τον απογοήτευσαν, τον εγκλώβισαν σε ένα δίπολο τοξικών αντιπαραθέσεων μεταξύ δύο συστημάτων εξουσίας που δεν κατάφεραν να βελτιώσουν ουσιαστικά τη ζωή των ανθρώπων. Βύθισαν την κοινωνία σε μια πρωτοφανή κρίση εμπιστοσύνης απέναντι στο πολιτικό σύστημα. Γι’ αυτό πρώτο μας χρέος είναι να οικοδομήσουμε μια νέα σχέση εμπιστοσύνης με τον λόγο μας, με τις πράξεις μας. Καθημερινά, με κάθε πολίτη, με λόγο υπεύθυνο, αξιόπιστο και γνήσια προοδευτικό. Φίλες και φίλοι, παρά την ωραιοποίηση της κατάστασης, που επιχειρεί συστηματικά η Νέα Δημοκρατία, τα χρόνια που έρχονται, είναι κρίσιμα για την πατρίδα. Το ζητούμενο είναι να μη γίνουν μοιραία λάθη για την κοινωνική συνοχή, την ποιότητα ζωής και την καθημερινότητα των πολιτών. Να μην οδηγήσουν σε έκρηξη την ακρίβεια, τις κοινωνικές ανισότητες, που πλήττουν τα μεσαία στρώματα και τις πιο ευάλωτες κοινωνικές ομάδες.  
 

Σε αυτό το κρίσιμο πολίτικο σταυροδρόμι είμαστε εδώ για να απευθύνουμε προσκλητήριο σε κάθε δημοκράτη, προοδευτικό πολίτη, ό,τι κόμμα και αν ψήφισε την πρώτη Κυριακή, στις 21 Μαΐου. Να συναντηθούν οι αγωνίες μας, οι ελπίδες μας. Να ενώσουμε τις δυνάμεις μας και να είμαστε πάλι το ισχυρό πλειοψηφικό Κίνημα, που θα εκφράσει τους πολίτες για ένα καλύτερο μέλλον. Να δώσουμε μαζί τους αγώνες για την προάσπιση της ποιότητας της δημοκρατίας, την ενίσχυση του κράτους δικαίου, την προστασία των συμφερόντων της μεγάλης πλειοψηφίας του ελληνικού λαού από την οποία η μεγάλη, δημοκρατική, προοδευτική παράταξη αντλούσε πάντα τις δυνάμεις που της επέτρεψαν να πρωταγωνιστήσει στην πολιτική ζωή της μεταπολίτευσης και να αλλάξει τη χώρα. Σε αυτή την πλειοψηφία απευθύνομαι σήμερα, εδώ από την Αθήνα. Ελάτε μαζί να κάνουμε μια νέα αρχή, μια νέα πορεία. Αυτή είναι η μάχη του ΠΑΣΟΚ. Είναι η  μάχη για να υπάρχει ισχυρή, σύγχρονη κεντροαριστερά στην πατρίδα μας και όχι ο χρυσός χορηγός της Νέας Δημοκρατίας. Είναι η μάχη στις 25 Ιουνίου να υπάρχει ισχυρή αξιόπιστη αντιπολίτευση. Για να υπάρχει ισχυρός αντίπαλος της συντήρησης, ισχυρός αντίπαλος στην κυβέρνηση της Νέας Δημοκρατίας. Γι’ αυτό ελάτε σε αυτή τη νέα πορεία, κάθε δημοκράτης, κάθε προοδευτικός πολίτης. Στις 21 Μαΐου κάναμε το πρώτο βήμα. Το ΠΑΣΟΚ  αύξησε τις δυνάμεις του περισσότερο από κάθε άλλο κόμμα στη χώρα. Μένει τώρα να γίνει το επόμενο μεγάλο βήμα. Να δυναμώσει ακόμα περισσότερο το δημοκρατικό προοδευτικό μας Κίνημα. Ο μοναδικός μας στόχος είναι να ανοίξουμε τον δρόμο για την ανάδειξη της σύγχρονης κεντροαριστεράς ως την πραγματική εναλλακτική πρόταση διακυβέρνησης, για να ξέρει ο πολίτης ότι δεν θα αποφασίζει με βάση τον φόβο για τα χειρότερα, αλλά με ισχυρό ΠΑΣΟΚ για την ελπίδα για καλύτερες ημέρες. Έχουμε χρέος στις 25 Ιουνίου να καλύψουμε το επικίνδυνο πολιτικό κενό, που έχει δημιουργηθεί εξαιτίας της διπλής αποτυχίας του ΣΥΡΙΖΑ. Πρώτη αποτυχία να κυβερνήσει με επιτυχία και δεύτερη αποτυχία να κάνει αποτελεσματική αντιπολίτευση. Γι’ αυτό λοιπόν πρέπει να αγωνιστούμε για να εκφράσουμε πλειοψηφικά τους δημοκράτες, προοδευτικούς Έλληνες. Αγώνας καθημερινός. Λίγες μέρες έμειναν για τη μεγάλη νίκη.
 

Φίλες και φίλοι, η Νέα Δημοκρατία προπαγανδίζει ότι βρίσκεται στην όχθη της υπευθυνότητας. Είναι υπευθυνότητα η υπονόμευση του κοινωνικού κράτους; Η συνειδητή υποβάθμιση του ΕΣΥ; Η απαξίωση της δημόσιας παιδείας; Η επιβάρυνση της μεσαίας τάξης και των πιο αδύναμων Ελλήνων με την έμμεση φορολογία; Η αντιμετώπιση του κράτους ως λάφυρο του κ. Μητσοτάκη, του ανιψιού του και της παρέας του Μεγάρου Μαξίμου; 


Όχι, εμείς υπηρετούμε ένα άλλο σχέδιο αξιοκρατίας, διαφάνειας, όπου το κράτος δεν υπηρετεί το Μαξίμου, αλλά τον πολίτη. Αυτή είναι η μεγάλη αξιακή μας διαφορά. 


Είναι υπευθυνότητα οι «Πάτσηδες» που κερδοσκόπησαν πάνω στους κόπους των δανειοληπτών; Το σκάνδαλο των υποκλοπών που εξέθεσε τη χώρα διεθνώς; Όλα αυτά σίγουρα δεν είναι δείγματα υπευθυνότητας. Είναι δείγματα αυταρχισμού, πελατειακού κράτους, αναξιοκρατίας. Κι έχουμε χρέος να μπούμε ανάχωμα σε ό,τι υπονομεύει τον λαό και την πατρίδα.
 

Φίλες και φίλοι, o ΣΥΡΙΖΑ ισχυρίζεται από τη δική του πλευρά ότι βρίσκεται στην όχθη της προόδου. Είναι όμως προοδευτικό να υιοθετούν προεκλογικά το σύνθημα «Δικαιοσύνη παντού», αλλά στα ψηφοδέλτια τους να έχουν –παρά την καταδίκη 13-0 από το Ειδικό Δικαστήριο- τον στενό συνεργάτη του κ. Τσίπρα, τον κ.Παππά; Αλλά το χειρότερο απ’ότι έχει ο κ. Τσίπρας, λαέ των Αθηνών, είναι οι δηλώσεις του λίγο πριν τις πρώτες εθνικές εκλογές, όταν κάλεσε να ψηφίσουν ΣΥΡΙΖΑ οι δήθεν «παραστρατημένοι» ψηφοφόροι της Χρυσής Αυγής αποκαλύπτοντας γιατί δεν ψήφισε την τροπολογία, που εμπόδιζε την κάθοδο των νεοναζί δολοφόνων του Παύλου Φύσσα στις εκλογές. Αυτό δείχνει ότι δεν έχουν πυξίδα τις προοδευτικές ιδέες και αξίες. Μόνη τους προτεραιότητα είναι η καρέκλα και η εξουσία. 
 

Δική μας προτεραιότητα είναι ο αγώνας για μια ισχυρή πατρίδα, για ισχυρή δημοκρατία. Γι’ αυτό λοιπόν η παράταξη που βρίσκεται στην όχθη της προόδου και της υπευθυνότητας, είναι το ΠΑΣΟΚ και είναι εδώ, ενωμένο και δυνατό. Γι’ αυτό λέω σε κάθε προοδευτικό πολίτη, σταματήστε την ομηρία από τον “χρυσό” χορηγό του κ. Μητσοτάκη, την ηγετική ομάδα του ΣΥΡΙΖΑ. Απευθύνομαι σε κάθε δημοκράτη, προοδευτικό πολίτη. Ελάτε να αναγεννήσουμε μαζί τη δημοκρατική παράταξη. Δεν χρειάζεται να ζήσουμε 4 χρόνια με μια από τα ίδια: Μια αναποτελεσματική αντιπολίτευση και μια αλαζονική πελατειακή αυταρχική κυβέρνηση, που συμψηφίζει με το παρελθόν του ΣΥΡΙΖΑ τις αστοχίες της. Εμείς λέμε ως εδώ. ΠΑΣΟΚ, δυνατά στις 25 Ιουνίου. Να τελειώνει ο μηχανισμός του φόβου, να τελειώνει αυτό το τοξικό δίπολο που διχάζει, δεν ενώνει, δεν δίνει προοπτική, καταδικάζει τη χώρα να είναι μια χώρα χαμηλών προτεραιοτήτων και ευκαιριών.


Φίλες και φίλοι, ανταγωνίζονται σε έπαρση και αλαζονεία ο κ. Τσίπρας με τον κ. Μητσοτάκη. Ο κ. Τσίπρας ισχυρίζεται ότι όποιος δεν ψηφίζει ΣΥΡΙΖΑ, είναι σαν να ψηφίζει Νέα Δημοκρατία. Δεν έχει συνειδητοποιήσει ότι οι πολίτες κατάλαβαν ότι ψηφίζοντας ΣΥΡΙΖΑ, ψηφίζουν τον “χρυσό” χορηγό της Νέας Δημοκρατίας. Και είναι βέβαια και η αλαζονεία του κ. Μητσοτάκη, που λέει ότι θα είναι κυβέρνηση και αντιπολίτευση στον εαυτό του. Με την ψήφο σας βάλτε τέλος σε αυτές τις λουδοβίκειες συμπεριφορές. 


Δεν είναι όμως μόνο η αλαζονεία. Είναι και η αναξιοπιστία. Ο κ. Μητσοτάκης υπόσχεται στα διαφημιστικά σποτ της Νέας Δημοκρατίας αυξήσεις κατά 25% στους μισθούς του ιδιωτικού τομέα, αλλά στο πρόγραμμα σταθερότητας που κατέθεσε στις Βρυξέλλες δεσμεύεται για αυξήσεις μόλις 13%. Όπως αποκάλυψε ο κ. Σκυλακάκης, δεν υπάρχει «Μεσσίας» για να επαναλάβει το θαύμα της Κανά και να πολλαπλασιάσει τις αυξήσεις στους μισθούς. Άδικα λοιπόν τα στελέχη της Νέας Δημοκρατίας στην Αχαΐα τον περίμεναν με βάγια στους δρόμους. Δεν πρόκειται να κάνει κανένα θαύμα. Είναι για άλλη μια φορά αναξιόπιστος και περιφρονεί τα πραγματικά προβλήματα του ελληνικού λαού. 


Από αυτή τη φαυλότητα και από αυτή την αναξιοπιστία, σας αξίζουν περισσότερα και είμαστε εδώ ενωμένοι να προσφέρουμε περισσότερα στον ελληνικό λαό και την πατρίδα. Το ΠΑΣΟΚ είναι εδώ πιο ενωμένο, αλλά με στόχο 25 Ιουνίου να εκφράσει δυναμικά, πλειοψηφικά τον προοδευτικό κόσμο της χώρας. Έχουμε μέρες, ώρες αγώνα μπροστά. Δεν πρέπει ούτε στιγμή να εγκαταλείψουμε αυτή τη πατριωτική προσπάθεια. Φίλες και φίλοι, είναι η ώρα να υπερασπιστούμε τους θεσμούς, τη Δημοκρατία, το κράτος δικαίου και τη διαφάνεια, τη μείωση των κοινωνικών ανισοτήτων. Έχουμε χρέος να κάνουμε πολλά και ιδιαίτερα για τους νέους ανθρώπους. Και είναι πολλοί σήμερα νέοι άνθρωποι σε αυτή τη συγκέντρωση. Μου δίνει μεγάλη χαρά το ότι βλέπω ξανά χιλιάδες νέα πρόσωπα, νέους ανθρώπους για να συμβάλλουν στην αναγέννηση του Κινήματός μας. Αυτοί οι νέοι άνθρωποι σηκώνουν περήφανα τη σημαία της δημοκρατικής παράταξης, στέλνοντας ένα μήνυμα σήμερα εδώ από την Αθήνα. Αυτό που θεωρούσαν οι αντίπαλοί μας ακατόρθωτο, θα το κάνουμε πράξη στις 25 Ιουνίου. Γι’ αυτό θα ήθελα στο σημείο αυτό να απευθυνθώ ιδιαίτερα στις νέες και στους νέους. Δεν τους αξίζει άλλη κοροϊδία. Δεν τους αξίζει να τους εξαπατούν με τον μύθο μιας επίπλαστης ανάπτυξης με δανεικά, με τα δικά σας δανεικά. Δεν τους αξίζει η ωραιοποίηση της πραγματικότητας. Είναι καιρός να ξαναβρεί η νέα γενιά τη θέση της στην πρώτη γραμμή του αγώνα της δημοκρατικής παράταξης εναντίον της αδιαφάνειας, της αναξιοκρατίας και της πελατειακής νοοτροπίας που υποθηκεύει το μέλλον της.   
 
 
Φίλες και φίλοι, η κυβέρνηση της Νέας Δημοκρατίας αύξησε το δημόσιο χρέος κατά 45 δισεκ. ευρώ μέσα στην τετραετία και οδήγησε σε αλματώδη αύξηση του ελλείμματος του ισοζυγίου εξωτερικών συναλλαγών. 12% ήταν πέρυσι στην Ελλάδα. Φέτος προσδιορίζεται στο 9,2%. Συμβαίνει σε όλη την Ευρώπη, λέει η Νέα Δημοκρατία. Άλλη μια διάψευση. Στην Πορτογαλία το εμπορικό έλλειμμα ήταν 1% πέρυσι και φέτος περνά σε πλεόνασμα 1%.


Ταυτόχρονα, επιμένει να κατευθύνει τους πολύτιμους πόρους του Ταμείου Ανάκαμψης κυρίως προς τους μεγάλους και ισχυρούς, αφήνοντας ελάχιστα για την χρηματοδότηση των ελληνικών μικρών και μεσαίων επιχειρήσεων και των αγροτών. 
 

Απέναντι σε αυτές τις αδιέξοδες πολιτικές της Νέας Δημοκρατίας, προτείνουμε την ανάπτυξη Made in Greece, με ανακατεύθυνση των προτεραιοτήτων του Ταμείου Ανάκαμψης στη βάση ενός Εθνικού Αναπτυξιακού Σχεδίου, που θα προωθεί την παραγωγή. Με τη στήριξη καινοτόμων επενδύσεων με προστιθέμενη αξία και τη διασύνδεση του τουρισμού με τον πρωτογενή τομέα. Για να έχουμε εξωστρέφεια, εξαγωγές, ανάπτυξη της περιφέρειας και καλές θέσεις εργασίας.
 

Στο πεδίο της ακρίβειας, η Νέα Δημοκρατία αφήνει να δημιουργείται ο πληθωρισμός της κερδοσκοπίας και προσποιείται πως αντιμετωπίζει το πρόβλημα με προσωρινά pass.
 

Εμείς πιέζουμε για θεσμικά και ουσιαστικά μέτρα που προστατεύουν τα νοικοκυριά, με την μείωση των φόρων σε βασικά είδη διατροφής και στα καύσιμα, και για ουσιαστικούς ελέγχους στην αγορά, με μέτρα μείωσης του κόστους παραγωγής για τους αγρότες μας. Γιατί πρώτο μέλημα μας είναι αυτοί που βρίσκονται εκτός των τειχών, που δεν πρέπει να εγκαταλείπονται στην απελπισία και την απόγνωση, αλλά να νιώσουν ότι είμαστε δίπλα τους και νοιαζόμαστε για να ζήσουν με αξιοπρέπεια και προοπτική.
 

Φίλες και φίλοι, έχει το θράσος η Νέα Δημοκρατία και ο Κυριάκος Μητσοτάκης να κατηγορούν για κομματοκρατία και παλαιοκομματισμό την παράταξη που δημιούργησε το ΑΣΕΠ, την Διαύγεια, το opengov. Εμείς εγγυόμαστε την Διαύγεια σε όλες τις αποφάσεις, την αξιοκρατία στις προσλήψεις, την ενίσχυση των ανεξάρτητων αρχών και την αποκομματικοποίηση του κράτους με την επιλογή των Διοικήσεων οργανισμών και Νοσοκομείων με ανοιχτό διεθνή διαγωνισμό και πενταετή θητεία.  
 

Απέναντι στην εργοδοτική ασυδοσία, που ενισχύει με τις πολιτικές της η Νέα Δημοκρατία, εμείς προωθούμε τη νέα ρύθμιση των εργασιακών σχέσεων με κοινωνικό διάλογο, για εργασία με κανόνες και ασφάλεια για αξιοπρεπείς μισθούς που καθορίζονται μέσα από τις ελεύθερες συλλογικές διαπραγματεύσεις και ισχυρούς ελεγκτικούς μηχανισμούς που προστατεύουν τα δικαιώματα των εργαζομένων.
 

Όσον αφορά την δημόσια υγεία, η κατάσταση είναι αποκαρδιωτική. Είδαμε τα τραγικά γεγονότα με τις ελλείψεις στο ΕΚΑΒ. Λείπουν 700 διασώστες για να καλυφθούν οι βάρδιες. Αλλά και τις ντροπιαστικές λίστες αναμονής για ένα χειρουργείο. Είναι εξοργιστικό αυτό που μου μετέφεραν στο Νοσοκομείο Παπανικολάου της Θεσσαλονίκης: 3.500 συμπολίτες μας περιμένουν να χειρουργηθούν γιατί υπάρχουν μόνο 7 αναισθησιολόγοι αντί 28 που προβλέπονται. Είμαστε δεύτεροι στην Ευρωπαϊκή Ένωση στις ιδιωτικές δαπάνες υγείας. Μας ξεπερνά μόνο η Βουλγαρία.
 

Το ΠΑΣΟΚ που ίδρυσε το Εθνικό Σύστημα Υγείας, είναι αυτό που μπορεί να το αναγεννήσει. Με ένα ισχυρό σύστημα Πρωτοβάθμιας Φροντίδας Υγείας, διάθεση του 8-10% των πόρων του Ταμείου Ανάκαμψης, κάλυψη όλων των κενών σε προσωπικό με μόνιμες προσλήψεις και ένταξη των υγειονομικών στα βαρέα και ανθυγιεινά. 


Φιλοδοξούμε να φέρουμε μια πραγματική μεταρρύθμιση στην Εκπαίδευση με το Εθνικό Απολυτήριο, το σπάσιμο των ανισοτήτων με την ενισχυτική διδασκαλία, το ασφαλές σχολικό περιβάλλον με τις υπηρεσίες ψυχολογικής και κοινωνικής στήριξης και ισχυρές δομές ειδικής αγωγής για το σχολείο της συμπερίληψης για να γίνουμε μια κανονική ευρωπαϊκή χώρα, που θα σέβεται κάθε παιδί και κάθε οικογένεια. 
 
 
Προτείνουμε το νέο ΕΚΑΣ για 350.000 χαμηλοσυνταξιούχους, την κατάργηση της προσωπικής διαφοράς και την αλλαγή των συντελεστών αναπλήρωσης. 


Επιμένουμε για την προστασία της πρώτης κατοικίας, την επιβολή κανόνων στα funds για ουσιαστική διαπραγμάτευση με προτεραιότητα τη ρύθμιση και όχι την εξόντωση, μείωση των περιθωρίων κέρδους των τραπεζών για τους συνεπείς δανειολήπτες, λύση για τους δανειολήπτες σε ελβετικό φράγκο που θα τους βγάζει από το αδιέξοδο και 120 δόσεις για τα χρέη σε εφορία και ασφαλιστικά ταμεία.
 

Στηρίζουμε τη νέα γενιά για να πραγματοποιήσει τα όνειρά της, γι’ αυτό προτείνουμε 150.000 κοινωνικές κατοικίες προς ενοικίαση με χαμηλό αντίτιμο, τη μείωση της φορολογίας στην εργασία καθώς και την επιδότηση των ασφαλιστικών εισφορών για 50.000 νέους εργαζομένους με πλήρη απασχόληση.
 

Αντιμετωπίζουμε το δημογραφικό. Είμαστε δίπλα στην οικογένεια με κάλυψη όλων των παιδιών με βρεφονηπιακούς σταθμούς και μείωση των φορολογικών συντελεστών στις οικογένειες με 2 παιδιά και πάνω, ώστε να πλησιάσουν τον ευρωπαϊκό μέσο όρο. Δεν επιτρέπεται στη χώρα μας η διαφορά των φορολογικών συντελεστών μεταξύ μιας οικογένειας με δύο παιδιά και μιας οικογένειας χωρίς παιδιά να είναι 3%, ενώ σε άλλες χώρες με ανάλογα προβλήματα η εν λόγω διαφορά είναι από 10 έως 20 μονάδες. 
 

Τέλος, αγωνιζόμαστε για την προστασία του περιβάλλοντος και την αειφόρο ανάπτυξη. Δεν παραδίδουμε την παράγωγη των Ανανεώσιμων Πηγών στους ισχυρούς, αλλά επενδύουμε στην ενεργειακή δημοκρατία μέσω της παραγωγής ενέργειας από ενεργειακές κοινότητες για αγρότες, μεταποιητές, μικρομεσαίους και την τοπική αυτοδιοίκηση για να έχουν χαμηλό κόστος παραγωγής και αντιμετώπιση της ενεργειακής φτώχειας.
 

Φίλες και φίλοι, αυτό το κόμμα έκανε την Ελλάδα πρωταγωνιστή των ευρωπαϊκών εξελίξεων. Αυτό το κόμμα δεν περίμενε την καθοδήγηση ισχυρών χωρών. Για αυτό, πέτυχε να βάλει την Κύπρο στην Ευρωπαϊκή Ένωση με άλυτο το Κυπριακό. 


Εμείς, λοιπόν, δεν είμαστε «τροχονόμοι» των ευρωπαϊκών αποφάσεων. Εμείς θέλουμε την Ελλάδα πρωταγωνιστή, συνδιαμορφωτή στις μεγάλες αλλαγές για την Ευρώπη των λαών και την Ευρώπη της αλληλεγγύης. Και όχι την Ευρώπη των ισχυρών, οικονομικών συμφερόντων. Για αυτό αγωνιζόμαστε: για τη δημιουργία μόνιμων κοινών χρηματοδοτικών εργαλείων, που θα στηρίζουν την παραγωγική βάση των ευρωπαϊκών χωρών και ιδιαίτερα των χωρών του νότου. Για την αναθεώρηση του κανονισμού Δουβλίνο ΙΙΙ, ώστε να μην πέφτει το βάρος μόνο στις χώρες υποδοχής, με έναν πραγματικό και μόνιμο μηχανισμό μετεγκατάστασης, όχι όπως η πρόταση του Συμβουλίου για την οποία πανηγύριζε η Νέα Δημοκρατία, που προβλέπει μόλις 30.000 μετεγκαταστάσεις ενώ μόνο πέρσι είχαν κατατεθεί 960.000 αιτήσεις ασύλου. Και βέβαια την κοινή εξωτερική πολιτική και πολιτική άμυνας με τη δημιουργία ευρωστρατού που θα προστατεύει τα ευρωπαϊκά σύνορα από τη Φινλανδία και την Εσθονία έως την Ελλάδα και την Κύπρο. Όσο η Τουρκία συνεχίζει να παραβιάζει το διεθνές δίκαιο και τα κυριαρχικά μας δικαιώματα, δεν επιτρέπεται οι ευρωπαίοι εταίροι μας να συνεχίζουν να την εξοπλίζουν. Αυτό είναι αλληλεγγύη στην πράξη και όχι στα λόγια. 
 
 
Φίλες και φίλοι, σε αυτή τη νέα ελπιδοφόρα πορεία, θέλω να δώσω μία και μοναδική υπόσχεση. Όμως την πιο ειλικρινή και ουσιαστική. Μια υπόσχεση που σκοπεύω να τηρήσω στο έπακρο: Δεν θα προδώσουμε την εμπιστοσύνη σας. Δεν θα γυρίσουμε στο παρελθόν της τοξικότητας και της φθηνής αντιπαράθεσης. Την ισχυρή εντολή που ο ελληνικός λαός θα δώσει στο ΠΑΣΟΚ, εμείς θα τη σεβαστούμε. Θα την αξιοποιήσουμε για να ασκήσουμε δυναμική και ρεαλιστική αντιπολίτευση. Αλλά και για να περιγράψουμε την Ελλάδα της επόμενης μέρας. Με προοπτική τη μεγάλη επιστροφή της προοδευτικής παράταξης στη θέση που της αξίζει. Να είναι ο ισχυρός αντίπαλος της Νέας Δημοκρατίας αύριο και προοδευτική κυβέρνηση τα επόμενα χρόνια. Σήμερα λοιπόν, από εδώ, κάτω από την Ακρόπολη, το παγκόσμιο σύμβολο της δημοκρατίας καλώ κάθε προοδευτικό, κάθε δημοκράτη να ενώσουμε τις αγωνίες μας. Να ενώσουμε τις ελπίδες μας. Να ενώσουμε τα όνειρά μας. Να ενώσουμε τις δυνάμεις μας για να πορευτούμε μαζί στη νέα εποχή. Για να υπηρετήσουμε ξανά, πλειοψηφικά, πρωταγωνιστικά τον λαό και την πατρίδα. Για ένα ισχυρό ΠΑΣΟΚ, που θα δίνει αγώνες μέσα και έξω από τη Βουλή. Δίπλα στον πολίτη, δίπλα στον νέο, τον εργαζόμενο, τη γυναίκα. Δίπλα σε κάθε Έλληνα που μας έχει ανάγκη. Για να φτιάξουμε μια Ελλάδα της βιώσιμης ανάπτυξης. Των ευκαιριών για όλους. Της δικαιοσύνης και της κοινωνικής συνοχής. Της συμπερίληψης ενάντια στις ανισότητες και τις διακρίσεις. Των δικαιωμάτων και της δημοκρατίας απέναντι σε κάθε είδους αυταρχισμό. Αυτό ήταν και αυτό είναι η παράταξή μας. Αυτές είναι οι ιδέες μας, οι αξίες μας, οι αρχές μας. Όραμα μας, η ισχυρή Ελλάδα, της δημιουργίας, της αξιοπρέπειας και της κοινωνικής δικαιοσύνης. Γι’ αυτό σας καλώ να πορευτούμε μαζί. Με ανθρωπιά απέναντι στον κυνισμό, με σοβαρότητα απέναντι στην αλαζονεία, με σιγουριά απέναντι στην αβεβαιότητα και με υπευθυνότητα απέναντι στην αναξιοπιστία. Καλώ κάθε δημοκράτη, κάθε προοδευτικό, ό,τι κόμμα κι αν ψηφίσατε στις προηγούμενες εκλογές να ενώσουμε τις δυνάμεις μας και να αγωνιστούμε μαζί για τη νέα νίκη! Να πάρουμε μαζί απόφαση αλλαγής. Απόφαση κοινωνικής δικαιοσύνης και εθνικής αξιοπρέπειας. Σας καλώ να πάρετε την προσπάθεια στα χέρια σας. Μαζί στη νέα εποχή έχουμε χρέος να κάνουμε πολλά. Και θα τα κάνουμε ενωμένοι, με πυξίδα το δημόσιο συμφέρον και το όραμα για μία ισχυρή Ελλάδα. Σας παρακαλώ από τα βάθη της καρδιάς μου. Ούτε ένα λεπτό χαμένο. Να δώσουμε όλοι μαζί τον αγώνα σπίτι-σπίτι, γειτονιά-γειτονιά σε κάθε πόλη της χώρας μέχρι την τελευταία ώρα. Έμειναν λίγες μέρες για να πετύχουμε αυτό, που οι αντίπαλοι μας θεωρούσαν ακατόρθωτο. Να κάνουμε ξανά το κίνημά μας, τη Δημοκρατική Παράταξη, ξανά πρωταγωνιστή. Γνήσιο εκφραστή της αγωνίας και των ονείρων του ελληνικού λαού. Τον πραγματικό αντίπαλο της συντήρησης. Τον πραγματικό αντίπαλο της αναξιοκρατίας. Τον πραγματικό αντίπαλο των λίγων που υπονομεύουν το μέλλον των πολλών. Έχουμε χρέος αυτή η παράταξη να αναγεννηθεί για να αντιμετωπίσει κάθε μορφή αδικίας. Την Κυριακή 25 Ιουνίου έχουμε μόνο μια επιλογή: Να νικήσουμε! Και θα νικήσουμε! Για εμάς, για τα παιδιά σας, για τα εγγόνια σας, για την Ελλάδα του μέλλοντος. Φίλες και φίλοι, σας ευχαριστώ από τα βάθη της καρδιάς μου που βλέπω ξανά να κυματίζει περήφανη η πράσινη σημαία της Δημοκρατικής Παράταξης. Μαζί θα αγωνιστούμε να σηκώσουμε ξανά ψηλά τον ήλιο στην πατρίδα μας. Τον ήλιο της ελπίδας, τον ήλιο της προοπτικής, τον ήλιο της δικαιοσύνης, τον ήλιο της αξιοπρέπειας. Σας ευχαριστώ για τη συγκλονιστική σας παρουσία και δεσμεύομαι ότι θα αγωνιστώ καθημερινά για να μην απογοητεύσω κανέναν σε αυτήν τη νέα σχέση εμπιστοσύνης, που οικοδομήσαμε. Όλοι μαζί για τη μεγάλη νίκη. Για την αναγέννηση της Δημοκρατικής Παράταξης. Σηκώστε περήφανα τη σημαία μας. Σηκώστε περήφανα τις αρχές μας, τις αξίες μας. Όλοι μαζί ενωμένοι το βράδυ της Κυριακής θα είμαστε ξανά οι μεγάλοι νικητές. Σας ευχαριστώ από τα βάθη της καρδιάς μου για την αγάπη σας και την εμπιστοσύνη σας. Είναι πραγματικά μια συγκινητική βραδιά. Είναι μία βραδιά που στέλνει μήνυμα νίκης σε κάθε δημοκράτη, σε κάθε προοδευτικό Έλληνα. Το ΠΑΣΟΚ της καρδιάς μας, το ΠΑΣΟΚ της ψυχής μας είναι εδώ, ενωμένο, δυνατό. Να υπηρετήσει ξανά τον λαό και την πατρίδα. Να αντιμετωπίσει τις ανισότητες, να αντιμετωπίσει τις αδικίες, να αγκαλιάσει τις αγωνίες του κάθε απλού Έλληνα. Θα είμαστε στο πλευρό σας μέσα και έξω από τη Βουλή. Εμπιστευθείτε, κάθε δημοκράτης, κάθε προοδευτικός, κάθε Ελληνίδα και κάθε Έλληνας, αυτήν τη νέα πορεία της αξιοπρέπειας. Αυτή τη νέα μεγάλη αλλαγή της μεγάλης πρώτης νίκης στις 25 Ιουνίου. Είμαι σίγουρος ότι το επόμενο ραντεβού στην Αθήνα θα είναι κάτω από τα ιστορικά μας γραφεία στη Χαριλάου Τρικούπη. Την Κυριακή το βράδυ σας περιμένω όλους μαζί να γιορτάσουμε στο πάρτι της Δημοκρατίας, στο πάρτι της αναγέννησης του ιστορικού κινήματος. Και βέβαια, πριν το ραντεβού της Κυριακής, το ραντεβού στην Πλατεία Ελευθερίας στην Κρήτη που θα ξαναγίνει το κάστρο της Δημοκρατικής Παράταξης. Θα αγωνιστούμε να ξανακάνουμε πράσινη την Κρήτη. Να είστε καλά! Καλό μας αγώνα!
 

