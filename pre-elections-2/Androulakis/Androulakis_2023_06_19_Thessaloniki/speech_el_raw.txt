Φίλες και φίλοι, σας ευχαριστώ από τα βάθη της καρδιάς μου. Το ΠΑΣΟΚ είναι εδώ, ενωμένο, δυνατό. 25 Ιουνίου ημέρα αναγέννησης της δημοκρατικής παράταξης. Σας ευχαριστώ, σας ευχαριστώ από τα βάθη της καρδιάς μου για αυτή τη θερμή υποδοχή. Μια υποδοχή που στέλνει μήνυμα νίκης σε όλη την πατρίδα μας. 25 Ιουνίου, λίγες μέρες έμειναν για τη μεγάλη νίκη, το επόμενο μεγάλο βήμα. Το πρώτο βήμα έγινε στις 21 Μαϊου. 25 Ιουνίου συνεχίζουμε γιατί έχουμε χρέος να ολοκληρώσουμε αυτό που ξεκινήσαμε: έναν ακόμα νικηφόρο αγώνα. Γιατί η πατρίδα μας έχει ανάγκη μια ισχυρή, αξιόπιστη αντιπολίτευση που να μπορεί να αντισταθεί με επάρκεια απέναντι στη συντήρηση, την αλαζονεία και το πελατειακό κράτος. Καλώ λοιπόν εδώ από τη Θεσσαλονίκη, κάθε δημοκράτη, κάθε προοδευτικό πολίτη στις 25 Ιουνίου να ενώσουμε τις αγωνίες μας, να ενώσουμε τις ελπίδες μας, να ενώσουμε τις δυνάμεις μας και δεσμεύομαι ότι η αναγέννηση της δημοκρατικής παράταξης θα κάνει τη φωνή του λαού μας ακόμη πιο δυνατή για να αγωνιστούμε μαζί για κοινωνική δικαιοσύνη και εθνική αξιοπρέπεια. Μαζί σε αυτή τη νέα εποχή θα οικοδομήσουμε ένα μέλλον αξιοπρέπειας, προοπτικής για κάθε Ελληνίδα, για κάθε Έλληνα, για όλες τις γενιές, το κίνημά μας ξανά ισχυρό δυναμικά μπροστά σε νέους αγώνες. 


Φίλες και φίλοι, έχουμε χρέος να δώσουμε αγώνες μέσα και έξω από το κοινοβούλιο για μια σύγχρονη κεντροαριστερά που θα γίνει ξανά κινητήριος μοχλός για να βελτιωθεί το πολιτικό μας σύστημα, για να αποτελέσει παρελθόν η τοξικότητα, ο διχασμός, ο ελιτισμός, ο λαϊκισμός, οι ψηφιακές συμμορίες που έστησε η Νέα Δημοκρατία και ο ΣΥΡΙΖΑ τα τελευταία χρόνια εις βάρος του ορθού λόγου, εις βάρος του δημοσίου συμφέροντος. 


Σας καλώ λοιπόν εδώ από τη Θεσσαλονίκη να προχωρήσουμε μαζί για να αποκτήσει ξανά η Νέα Δημοκρατία, τον πραγματικό της και τον ιστορικό της αντίπαλο, το κίνημά μας. Το κίνημά μας που μπορεί με τον προοδευτικό του λόγο, με το συγκεκριμένο του πρόγραμμα, να επιβάλλει το σεβασμό στο κοινωνικό κράτος, στα ανθρώπινα δικαιώματα, στη διάκριση των εξουσιών και στη βιώσιμη ανάπτυξη. Καλώ λοιπόν κάθε Ελληνίδα και κάθε Έλληνα να ενώσουμε τις δυνάμεις μας και να ξανακάνουμε το κίνημά μας ισχυρό απέναντι σε ισχυρά συμφέροντα που δεν θέλουν την Ελλάδα μια κανονική ευρωπαϊκή χώρα γιατί κερδοσκοπούν εις βάρος του ελληνικού λαού τα χρόνια της ενεργειακής κρίσης, της οικονομικής κρίσης, όταν έπεφτε το εισόδημα της μέσης οικογένειας, αυτοί κέρδισαν δισεκατομμύρια, διότι η Νέα Δημοκρατία είναι τροχονόμος ισχυρών συμφερόντων. 


Εμείς θα βάλουμε κανόνες διαφάνειας στην αγορά. Εμείς υπηρετούμε το λαό και την πατρίδα, το δημόσιο συμφέρον και όχι το συμφέρον των ισχυρών. 


Φίλες και φίλοι, έχουμε χρέος. Έχουμε ιστορικό χρέος να προχωρήσουμε με ένα νέο πολιτικό ήθος απέναντι στη φαυλότητα και τον κυνισμό, απέναντι σε αυτούς που ακόμη και τις τελευταίες εβδομάδες είναι έτοιμοι να παίξουν διχαστικά παιχνίδια με τη Θράκη, με το τραγικό ναυάγιο, χωρίς ιδεολογία, χωρίς αρχές και χωρίς αξίες, διότι πυξίδα του κυρίου Μητσοτάκη και του κυρίου Τσίπρα είναι μόνο η εξουσία. 


Δική μας σημαία είναι οι αρχές και οι αξίες ενός δημοκρατικού προοδευτικού κινήματος που δεν παίζει με τα εθνικά ζητήματα, που δεν παίζει με τα ανθρώπινα δικαιώματα. 


Φίλες και φίλοι, ελάτε μαζί να δυναμώσουμε τον προοδευτικό λόγο και να δώσουμε ελπίδα σε όλο τον ελληνικό λαό γιατί αυτή η παράταξη ιστορικά αγωνίζεται όχι για την εξουσία, αλλά για την ενότητα, όχι για τη διαίρεση, αλλά για την ελπίδα και την προοπτική. Για αυτό σας ζητώ 25 Ιουνίου να τα καταφέρουμε όλοι μαζί και είμαι σίγουρος με καθημερινό αγώνα ότι 25 Ιουνίου το ΠΑΣΟΚ θα είναι ξανά ο προοδευτικός μεγάλος πρωταγωνιστής των εξελίξεων. Φίλες και φίλοι, 25 Ιουνίου καλώ κάθε Έλληνα πολίτη να βάλουμε τέλος στο τοξικό αυτό δίπολο. Να στηρίξουν την προσπάθεια που ξεκινήσαμε βήμα-βήμα σε όλη την Ελλάδα. Καλώ λοιπόν όλους τους δημοκράτες να δώσουν δύναμη με την ψήφο τους στο ΠΑΣΟΚ-Κίνημα Αλλαγής για να υπάρχει επιτέλους ισχυρή, αξιόπιστη, αποτελεσματική αντιπολίτευση και όχι ο χορηγός της Νέας Δημοκρατίας να υπάρχει με το ΠΑΣΟΚ ισχυρό προοδευτικό ανάχωμα απέναντι στον αυταρχισμό, το πελατειακό κράτος και τη συντήρηση που εκπροσωπεί η παράταξη της Νέας Δημοκρατίας. Εγγύησή μας είναι να υπερασπιστούμε το κοινωνικό κράτος, τις ελευθερίες, τα δικαιώματα, την ποιότητα δημοκρατίας. Εγγύησή μας είναι η ανάπτυξη, η δικαιοσύνη, τα οφέλη για όλους και όχι μόνο για τους λίγους και βέβαια να μείνουν τα παιδιά μας, τα ελληνόπουλα στην πατρίδα μας να δημιουργήσουν χωρίς ανισότητες, αλλά με ευκαιρίες για όλους, για όλη την ελληνική κοινωνία. Αυτή είναι η αγωνία της δημοκρατικής παράταξης, ένα ΠΑΣΟΚ ισχυρό που με το σύγχρονο πρόγραμμά του αποτελεί εναλλακτική προοδευτική πρόταση διακυβέρνησης του τόπου γιατί αυτή είναι η φιλοδοξία μας: να κυβερνήσουμε τον τόπο για το συμφέρον του λαού και της πατρίδας. Δεν δίνουμε μάχη καρέκλας, δίνουμε μάχη για το λαό και την πατρίδα, για ένα καλύτερο μέλλον, για μια εποχή ευημερίας, αξιοπρέπειας, ελπίδας και προοπτικής. 


Για αυτό λοιπόν ένα ακόμη βήμα 25 Ιουνίου για να εκφράσουμε πλειοψηφικά τον προοδευτικό, δημοκρατικό κόσμο της χώρας. Φίλες και φίλοι, έχει ανάγκη η πατρίδα μας μια ισχυρή προοδευτική δύναμη λογικής για να ξανακάνει ισχυρή την Ελλάδα στην Ευρώπη, πρωταγωνιστή και όχι ουραγό των εξελίξεων και να δώσει αξιοπρέπεια και αυτοπεποίθηση στον ελληνικό λαό. Σας αξίζουν πολύ περισσότερα από αυτά που προσέφερε ο ΣΥΡΙΖΑ και η Νέα Δημοκρατία. Τέρμα με τους συμψηφισμούς τους. 


Φίλες και φίλοι, παρουσιάζεται από πολλά μέσα μαζικής ενημέρωσης, αλλά και τα στελέχη της Νέας Δημοκρατίας, μια ειδυλλιακή εικόνα για την οικονομία που όμως δεν αντιστοιχεί με την πραγματικότητα. Ξέρετε, ποιους θα εμπιστευτούμε; Τον ΟΟΣΑ; Την Ευρωπαϊκή Επιτροπή ή τα στελέχη της Νέας Δημοκρατίας; Εγώ λέω να εμπιστευτούμε τους διεθνείς οργανισμούς που λένε ότι δεν αυξήθηκαν 20% οι μισθοί στη χώρα μας, αλλά το πραγματικό εισόδημα μειώθηκε 7,4%. Αυξάνονται ονομαστικά οι μισθοί, αλλά τα πραγματικά εισοδήματα έχουν μειωθεί για πολλούς Έλληνες εργαζόμενους. Η Νέα Δημοκρατία, απαντώντας στους οργανισμούς αυτούς, λέει, εντάξει, πάμε μπροστά, να κοιτάξουμε στο μέλλον και έχει βάλει σποτάκια στα σόσιαλ μίντια και στην τηλεόραση που δεσμεύεται για αύξηση του μέσου μισθού στον ιδιωτικό τομέα 25%. Τους εμπιστεύεστε; Εγώ καθόλου γιατί ήδη κατέθεσαν λίγο πριν τις προηγούμενες εκλογές μεσοπρόθεσμο στην Ευρωπαϊκή Επιτροπή, που μιλάει 13% αύξηση των μισθών. 25 για προεκλογική κατανάλωση στην Ελλάδα, 13 στις Βρυξέλλες. 


Αυτή είναι η αξιοπιστία του κυρίου Μητσοτάκη και ζητώ από τον ελληνικό λαό να γυρίσει την πλάτη στη φαυλότητα, την αναξιοκρατία και την κοροϊδία. 


Επίσης, εκμεταλλευόμενη τη δημοσιονομική χαλάρωση λόγω της πανδημίας και της ενεργειακής κρίσης, μοίρασε πάνω από 55 δισεκατομμύρια χωρίς κοινωνική και αναπτυξιακή στόχευση. Όταν έχουν χρήματα τα μοιράζουν άδικα σε λίγους φίλους και κολλητούς. Όταν όμως έρχεται ο λογαριασμός τα παίρνουν πάλι άδικα από τους πολλούς, από όλους εσάς. Αυτή ήταν, αυτή είναι η Νέα Δημοκρατία και μάλιστα απαντά λέγοντας ότι μείωσε τους φορολογικούς συντελεστές. Πράγματι μειώθηκε η φορολογία σε σχέση με τη φοροκαταιγίδα των ασφαλιστικών εισφορών και των συντελεστών της περιόδου ΣΥΡΙΖΑ, αλλά υπάρχει και η δημοσιονομική πραγματικότητα. 7 δισεκατομμύρια σε 4 χρόνια μείωση των φόρων για τον ελληνικό λαό, τα περισσότερα για τους ισχυρούς, τα λιγότερα για τη μεσαία τάξη και τους πιο ευάλωτους, αλλά συγχρόνως αντί των 7 δισεκατομμυρίων σε 4 χρόνια, σε ενάμιση χρόνο, ένα χρόνο και 8 μήνες, πήρε 5 δισεκατομμύρια παραπάνω από τους προϋπολογιζόμενους έμμεσους φόρους που χτυπούν τη μεσαία τάξη και τους ευάλωτους με τον ειδικό φόρο κατανάλωσης και το ΦΠΑ. Και εδώ απαντάει ο κύριος Σκέρτσος απέναντι σε οποιαδήποτε οικονομική θεωρία ότι το ΦΠΑ τον πληρώνουν οι ολιγάρχες. Δεν έχει όριο η αναξιοπιστία και η φαυλότητα. 


Μπροστά σε αυτή την αλαζονεία απαντάμε με το λόγο της συνέπειας, της αξιοπρέπειας, της προόδου, της κοινωνικής δικαιοσύνης, της φορολογικής δικαιοσύνης. 


Αλλά πού είναι αυτοί; Οι γνωστοί οικονομολόγοι, οι επιστήμονες που τα χρόνια των μνημονίων κάθε πρωί μας έλεγαν για το εξωτερικό έλλειμμα, για το δημόσιο χρέος; Χάθηκαν ξαφνικά. Να τα πούμε λοιπόν εμείς. 45 δισεκατομμύρια αυξήθηκε το δημόσιο χρέος την τετραετία του κυρίου Μητσοτάκη. Οδήγησαν σε αλματώδη αύξηση του ελλείμματος ισοζυγίου τρεχουσών συναλλαγών, εξωτερικών συναλλαγών, το μεγαλύτερο από το 2010, 12% για την Ελλάδα πέρσι και φέτος προσδιορίζεται στο 9,2%. Απαντούν, συμβαίνει σε όλη την Ευρώπη λόγω της ενεργειακής κρίσης. Τους απαντάμε ότι και εκεί λένε ψέματα, διότι στην Πορτογαλία με ανάλογα προβλήματα με τη χώρα μας, το έλλειμμα πέρσι ήταν 1% και φέτος υπολογίζουν πλεόνασμα συν 1%. Ακολουθούν και άλλες χώρες. Η χειρότερη δημοσιονομική κατάσταση είναι αυτή που οδήγησε τη χώρα μας εκ νέου, η Νέα Δημοκρατία μιμούμενη τον κύριο Καραμανλή το 2007. Αυτή είναι η συντήρηση. Αυτό είναι το πελατειακό κράτος. Αυτή είναι ο δημοσιονομικός λαϊκισμός της σημερινής εποχής. 


Φίλες και φίλοι, η συντήρηση, η συντήρηση κάνει ζημιά στην κοινωνία μας και από τα δεξιά και από τα αριστερά. Γι'αυτό έχουμε χρέος να εκφράσουμε κάθε δημοκράτη, κάθε προοδευτικό από την Αριστερά, το κέντρο, την Κεντροαριστερά. Αυτή είναι η ιστορία μας. Αυτή είναι η ιδεολογία μας, αυτό είναι το χρέος μας απέναντι στο λαό και την πατρίδα. Φίλες και φίλοι, το ΠΑΣΟΚ είναι εδώ, είναι σε κάθε χωριό, σε κάθε πόλη, ένα ποτάμι, ένα κίνημα αλλαγής, ανανέωσης, προοπτικής. Για αυτό σηκώστε περήφανα τον ήλιο του ΠΑΣΟΚ, τη σημαία που αγάπησαν εκατομμύρια Ελληνίδες και Έλληνες. Έχουμε χρέος ξανά να αναγεννήσουμε το δημοκρατικό αυτό κίνημα. 


Φίλες και φίλοι, όμως ας δούμε τι συνέβη με το Ταμείο Ανάκαμψης και τους πολύτιμους πόρους. Αυτοί οι πόροι αξιοποιήθηκαν κυρίως για λίγους, μεγάλους και ισχυρούς, αφήνοντας ελάχιστα χρήματα για τη χρηματοδότηση των ελληνικών μικρών και μεσαίων επιχειρήσεων, των συνεταιρισμών, των παραγωγών, των μεταποιητών. 


Απέναντι λοιπόν σε αυτές τις αδιέξοδες πολιτικές της Νέας Δημοκρατίας, εμείς προτείνουμε μια παραγωγική ανάπτυξη του Made in Greece που ενώνει τον τουρισμό, την αγροδιατροφή, τη μεταποίηση. 


Και όχι να πανηγυρίζουμε για το από όσα εκατομμύρια επισκέπτες ήρθαν στην Ελλάδα, αλλά τι άφησαν πίσω σε όλους τους τομείς της οικονομίας για να έχουμε πραγματική ανάπτυξη σε όλη την ελληνική περιφέρεια για να αναγεννήσουμε οικονομικά την πατρίδα μας, για να γίνουμε ισχυρή, εξωστρεφής, παραγωγική δύναμη και όχι εμπορικά ελλείμματα, καταπόνηση του φυσικού πλούτου και δισεκατομμύρια ευρώ σε ισχυρούς και όχι διανομή των κερδών μέσα από μια αειφόρο ανάπτυξη σε όλες τις περιφέρειες της χώρας. Έχουμε χρέος να επενδύσουμε στην αγροδιατροφή, στα βιολογικά μας προΐόντα, στη μεταποίηση και παραγωγικός στόχος της Ελλάδας είναι αυτοί που έρχονται εδώ να τα αναζητούν στα ράφια των καταστημάτων των χώρων τους, όλους τους υπόλοιπους μήνες της χώρας. Αυτό σημαίνει δίκαιη ανάπτυξη προς όφελος του ελληνικού λαού, προς όφελος της περιφερειακής ανάπτυξης, προς όφελος των νεότερων γενεών. Φίλες και φίλοι, εμείς έχουμε χρέος να απαντήσουμε με ρεαλιστικό τρόπο στο πεδίο της ακρίβειας. 


Η Νέα Δημοκρατία αφήνει να δημιουργείται ο πληθωρισμός των κερδών, της αισχροκέρδειας και προσποιείται ότι θα αντιμετωπίσει το πρόβλημα με προσωρινά pass. Ξέρετε, αυτό μου θυμίζει Λατινική Αμερική που καλπάζει ο πληθωρισμός για χρόνια, μέσω του φόρου εισπράττουν και μετά μοιράζουν επιδόματα χωρίς καμία προοπτική. Η Ελλάδα είναι μια κανονική ευρωπαϊκή χώρα και θέλει έλεγχο της αγοράς απέναντι στην αισχροκέρδεια. Χρειάζεται μόνιμες πολιτικές μεταρρυθμίσεις για να μπορεί να υπάρχει αξιοκρατία και διαφάνεια και όχι οι τιμές να ανεβαίνουν ραγδαία, αλλά να πέφτουν όπως το πούπουλο. Αυτό δεν είναι ευρωπαϊκή κανονικότητα, αυτό είναι μια στρεβλότητα που βοηθά τα ισχυρά συμφέροντα. 


Και απαντάμε με φορολόγηση των υπερκερδών όλων αυτών που κερδοσκόπησαν 2 χρόνια στην πλάτη των πιο ευάλωτων και της μεσαίας τάξης. Εμείς πιέζουμε για θεσμικά ουσιαστικά μέτρα που προστατεύουν τα νοικοκυριά, με τη μείωση των ΜΜΕ έμμεσων φόρων στα βασικά είδη διατροφής, στα καύσιμα, ουσιαστικούς ελέγχους στην αγορά και μέτρα μείωσης της παραγωγής για τους αγρότες και τους κτηνοτρόφους μας. Έστω και ένα μέρος από αυτά τα 5 δισεκατομμύρια ευρώ που αφορούν την υπεραπόδοση των έμμεσων φόρων λόγω του πληθωρισμού, είναι επιβεβλημένο να διατεθούν στη στήριξη των προηγούμενων ομάδων. Γιατί πρώτο μέλημα μας είναι αυτοί που βρίσκονται εκτός των τειχών, που δεν πρέπει ένα κόμμα σοσιαλιστικό, προοδευτικό να τους εγκαταλείψει στην αγωνία, στην απελπισία και την απόγνωση. Δεσμεύομαι και εδώ από τη Θεσσαλονίκη ότι στη νέα αυτή εποχή θα είμαστε στο πλευρό στο πλάι των ευάλωτων και της μεσαίας τάξης. Αυτό ήταν το κίνημα μας. Αυτό θα γίνουμε ξανά με αγώνα καθημερινό να αγκαλιάσουμε τις αγωνίες όλων αυτών των ανθρώπων. 


Φίλες και φίλοι, έχει το θράσος η Νέα Δημοκρατία να κατηγορούν το ΠΑΣΟΚ για κομματικοκρατία και παλαιοκομματισμό. Ποιοι μας κατηγορούν; Αυτοί που δεν ψήφισαν καμία μεταρρύθμιση αξιοκρατίας. Και ποιους κατηγορούν; 


Αυτούς που με τα όποια λάθη μας κάναμε το ΑΣΕΠ, τη Διαύγεια, το open gov, τις Ανεξάρτητες Αρχές και ό,τι έκανε την Ελλάδα μια κανονική ευρωπαϊκή χώρα. Αυτή είναι η μεγάλη πολιτική παρακαταθήκη μας και δεσμεύομαι ότι θα την έχουμε σημαία ψηλά και ό,τι πλήγωσε τον ελληνικό λαό δεν θα ξανά επαναληφθεί γιατί οικοδομούμε μια σχέση εμπιστοσύνης με κάθε Ελληνίδα και κάθε Έλληνα. 


Ποιοι όμως μας κατηγορούν; Για να μιλήσουμε για τα σημερινά, τα πρόσφατα κύριε Μητσοτάκη. Εσείς είστε το νέο; Αυτός που έδωσε 10 δισεκατομμύρια απευθείας αναθέσεις, κρυπτόμενος πίσω από την πανδημία; Εσείς είστε το νέο αυτό που συγκρούστηκε υπονομεύοντας τις ανεξάρτητες αρχές και το κράτος δικαίου με το σκάνδαλο των υποκλοπών, που συγκαλύψατε τον στενότερο σας συγγενή, τον συνεργάτη σας; Εσείς το νέο που εκθέσατε διεθνώς τη χώρα; Ή είστε εσείς το υπεύθυνο που φέρατε ρεκόρ μετακλητών υπαλλήλων στο δημόσιο τομέα, ξεπερνώντας και την εποχή του ΣΥΡΙΖΑ με τους Ανεξάρτητους Έλληνες; 


Εμείς λοιπόν, επειδή λέμε ότι είμαστε το νέο, αλλά είμαστε το νέο, είμαστε η γενναία αλλαγή που χρειάζεται η πατρίδα μας. Δεσμευόμαστε διαύγεια και αξιοκρατία παντού. Και τι σημαίνει αυτό; Αυτό σημαίνει αξιοκρατία στις προσλήψεις, ενίσχυση των ανεξάρτητων αρχών, αποκομματικοποίηση του κράτους με επιλογή διοικήσεων και οργανισμών όχι μέσα από το κάθε Μέγαρο Μαξίμου που βλέπει ως εργαλείο ρουσφετιού το κράτος, αλλά με ανοιχτό διεθνή διαγωνισμό για να καταθέσουν βιογραφικά όλοι οι Έλληνες με επάρκεια, με διαφάνεια και οι καλύτεροί τους να υπηρετήσουν το λαό και την πατρίδα για τα επόμενα 5 χρόνια και όχι να συνδέονται με εκλογικούς κύκλους για να μπορεί ο κάθε πρωθυπουργός να λέει ότι έφτιαξε επιτελικό κράτος με την παρέα του. Όχι, εμείς δεν χτίζουμε επιτελικό κράτος, εμείς γκρεμίζουμε το ρουσφέτι και το πελατειακό κράτος της Νέας Δημοκρατίας. 


Φίλες και φίλοι, για τους εργαζόμενους, για αυτούς που αγωνιούν για καλύτερες συνθήκες. Εμείς ενισχύουμε την προοπτική τους, προωθούμε τη νέα ρύθμιση των εργασιακών σχέσεων με κοινωνικό διάλογο για εργασία με κανόνες και ασφάλεια, με εργασία με μισθούς αξιοπρέπειας που καθορίζονται από ελεύθερες συλλογικές διαπραγματεύσεις και ισχυρούς ελεγκτικούς μηχανισμούς. 


Όσο αφορά τη δημόσια υγεία, η κατάσταση είναι αποκαρδιωτική. Παρά το γεγονός ότι η πανδημία ανέδειξε τη σημασία του Εθνικού Συστήματος Υγείας, αυτό που περιφρονούσε η Δεξιά, η συντήρηση αυτού που δημιούργησε το ΠΑΣΟΚ γιατί το μεγάλο παιδί του ΠΑΣΟΚ είναι το Εθνικό Σύστημα Υγείας με πρωταγωνιστή τον Γιώργο Γεννηματά και τον Παρασκευά Αυγερινό, αυτή η κυβέρνηση το περιφρόνησε. Είδαμε τραγικά γεγονότα και ελλείψεις στο ΕΚΑΒ. Την προηγούμενη εβδομάδα είχα την ευκαιρία να επισκεφθώ το νοσοκομείο Παπανικολάου στη Θεσσαλονίκη και ενημερώθηκα ότι τρεισήμισι χιλιάδες συμπολίτες σας περιμένουν στις λίστες της ντροπής για ένα χειρουργείο και μάλιστα θα περιμένουν αρκετά διότι από τις 28 θέσεις μόνιμων αναισθησιολόγων υπάρχουν μόλις 7. Αυτή είναι η δημόσια υγεία για την οποία επαίρεται η Νέα Δημοκρατία. Αλλά ξέρετε, δεν μου αρέσει να μιλώ με λόγια του αέρα όπως ο ΣΥΡΙΖΑ. Θέλω να μιλάμε με στοιχεία και τα στοιχεία είναι εκκωφαντικά. Η Νέα Δημοκρατία έφερε τα πρώτα χρόνια της κυβέρνησης της τις ιδιωτικές δαπάνες υγείας για τον ελληνικό λαό, να είναι οι τρίτες μεγαλύτερες στην Ευρωπαϊκή Ένωση. Μας ξεπερνούσε μόνο η Βουλγαρία και η Λιθουανία. Και πριν από μερικές μέρες, κοιτώντας ξανά τα επίσημα στοιχεία, ανακάλυψα κάτι καινούργιο. Χειροτέρεψε τα 2 τελευταία χρόνια της διακυβέρνησης του κυρίου Μητσοτάκη η θέση μας. Από τρίτοι, γίναμε δεύτεροι. Μόνο ο ελληνικός λαός και η Βουλγαρία πλήρωνε τέτοιο κόστος ιδιωτικών δαπανών, ενώ η Ευρωπαϊκή Ένωση έδωσε 30 δισεκατομμύρια ταμείο ανάπτυξης για την πανδημία. Αυτές είναι οι ευαισθησίες και οι προτεραιότητες του κυρίου Μητσοτάκη μακριά από τα πραγματικά, καθημερινά προβλήματα του λαού μας. 


Για αυτό λοιπόν εμείς υπηρετούμε ένα άλλο σχέδιο που λέει ισχυρή πρωτοβάθμια υγεία παντού. Διάθεσή του 8-10% των πόρων του Ταμείου Ανάκαμψης με κάλυψη όλων των κενών σε προσωπικό και μόνιμες προσλήψεις και βέβαια μισθοί στο μέσο όρο της Ευρωπαϊκής Ένωσης και όχι να σπουδάζουν εδώ οι γιατροί μας και να φεύγουν η πλειοψηφία τους στο εξωτερικό. Τέλος, ένταξη στα βαρέα και ανθυγιεινά για όλους τους υγειονομικούς. Έχουμε χρέος να υλοποιήσουμε μια δέσμευση της πανδημίας. 


Φίλες και φίλοι, ένα τεράστιο ζήτημα της ελληνικής κοινωνίας είναι η παιδεία. Εμείς δεν σκιαμαχούμε. Εμείς θέλουμε μια μεγάλη εκπαιδευτική μεταρρύθμιση που κέντρο βάρους, θα έχει το δημόσιο σχολείο για να σπάσουμε τις ανισότητες και τις διακρίσεις, για να σταματήσει να έχει υψηλό κόστος μια οικογένεια που το παιδί της θέλει να υλοποιήσει τα όνειρά του για ένα καλύτερο μέλλον. Γι αυτό προτείνουμε το εθνικό απολυτήριο ώστε να ξαναγίνει πρωταγωνιστής η δημόσια εκπαίδευση και όχι το φροντιστήριο με υψηλό κόστος. Με το εθνικό απολυτήριο δεν θα υπάρχει εξέταση 15 ημερών για να κρίνεται το μέλλον του μαθητή, αλλά σε 2 χρόνια θα μπορεί με πολλαπλές εξετάσεις να πετύχει τους στόχους τους. Και βέβαια, έχουμε προτεραιότητα ένα ασφαλές σχολικό περιβάλλον με τις υπηρεσίες ψυχολογικής και κοινωνικής στήριξης. Τέλος, πολύ κρίσιμο για ένα σοσιαλιστικό κίνημα είναι να επενδύσουμε στις ισχυρές δομές ειδικής αγωγής για να γίνει η Ελλάδα μια κανονική ευρωπαϊκή χώρα με το σχολείο της συμπερίληψης και όχι χιλιάδες οικογένειες να μην φτάνουν με τα επιδόματα, να δώσουν τις υπηρεσίες που χρειάζονται τα παιδιά τους που βρίσκονται στο φάσμα του αυτισμού. 


Τέλος για τους συνταξιούχους, έχουμε ένα πρόγραμμα συγκεκριμένο, κοστολογημένο, χωρίς λαϊκισμούς που μπορεί να γίνει πράξη αύριο το πρωί. Προτείνουμε με δίκαιο τρόπο ένα νέο ΕΚΑΣ -αυτό που κατήργησε ο κύριος Τσίπρας- για 350.000 χαμηλοσυνατξιούχους που βρίσκονται σε συνθήκες απελπισίας. Κατάργηση της προσωπικής διαφοράς από 01/01/24 και την αλλαγή των συντελεστών αναπλήρωσης. Όλα μαζί ένα δισεκατομμύριο 130 εκατομμύρια. 


Επιμένουμε στην προστασία της πρώτης κατοικίας, γιατί για μας το ιδιωτικό χρέος είναι μια οβίδα στα θεμέλια της κοινωνίας και της οικονομίας. Προστασία της πρώτης κατοικίας στα πρότυπα του νόμου του 2010 που εμείς καταφέραμε να πετύχουμε τις πιο δύσκολες στιγμές απέναντι στην τρόικα. Προστασία της αγροτικής γης. Και ψήφιση νόμου που επιβάλλει κανόνες διαπραγμάτευσης του δανειολήπτη με τα funds για να έχουν προτεραιότητα τη ρύθμιση και όχι την εξόντωση του δανειολήπτη. Τα funds τα οποία ήρθαν εδώ να κερδοσκοπήσουν αγοράζοντας 5-10% τα δάνεια του ελληνικού λαού και θέλοντας να τα πουλήσουν λίγο παραπάνω για να φυγουν να πανε να καταστρεψουν και άλλη κοινωνία. Όχι, θα βάλουμε κανόνες αξιοπρέπειας για να υπάρχει δεύτερη ευκαιρία για όλους τους πολίτες που πάλεψαν με έντιμο τρόπο, αλλά δεν άντεξαν την περίοδο της κρίσης. Τέλος, για τους δανειολήπτες με ελβετικό φράγκο, προτείνουμε τη λύση ώστε 1/3 του βάρους του επιτοκίου το σηκώσουν αυτοί και 2/3 να τα σηκώσει το τραπεζικό για όλες τις επιχειρήσεις. Για όλους τους ιδιώτες, για εφορία και EΦΚΑ για να μπορούν να ρυθμίσουν τα δάνειά τους και να κάνουν οικονομικό σχεδιασμό και σχέδια για το μέλλον. 


Φίλες και φίλοι, ένα τεράστιο ζήτημα της πατρίδας μας είναι το δημογραφικό. Εμείς μπροστά σε αυτή την απειλή προτείνουμε πρώτον 150.000 κοινωνικές κατοικίας για να κρατήσουμε χαμηλά το κόστος ζωής για τα νέα ζευγάρια, ιδιαίτερα την εποχή που τα νοίκια καλπάζουν σε όλα τα μεγάλα αστικά κέντρα. 


Επίσης, δεσμεύομαι για την κάλυψη όλων των παιδιών χωρίς εξαιρέσεις σε βρεφονηπιακούς σταθμούς και κέντρα δημιουργικής απασχόλησης. Φοροαπαλλαγές όχι μόνο για την πολύτεκνη οικογένεια, την τρίτεκνη οικογένεια, αλλά όπως κάθε κανονικό ευρωπαϊκό κράτος και για την οικογένεια με 2 παιδιά με 8-10% κάτω από το φορολογικό συντελεστή, όπως συμβαίνει παντού και στην Ελλάδα μόνο 3 οι μονάδες. Έχουμε προτεραιότητα τις φορολογικές ελαφρύνσεις για τις οικογένειες με πάνω από 2 παιδιά με 2 παιδιά και πάνω για να δώσουμε κίνητρα, να δημιουργήσουμε συνθήκες για τα νέα ζευγάρια προοπτικής, για να αντιμετωπίσουμε τον κίνδυνο της δημογραφικής συρρίκνωσης. 


Φίλες και φίλοι, δεν μπορώ να μην μιλήσω για την πράσινη μετάβαση. Όταν θέσαμε για την πρώτη φορά αυτό το θέμα μας απαντούσε η Νέα Δημοκρατία ότι μιλάμε για πράσινα άλογα. Πέρασαν από τότε 15 χρόνια. Ήρθε όμως η πράσινη μετάβαση, αλλά τι της λείπει; Δεν είναι δίκαιη. Δεν είναι για τους πολλούς. Δεν είναι για τις κοινότητες τις ενεργειακές των δήμων, δεν είναι για τα νοσοκομεία μας, δεν είναι για τους κτηνοτρόφους μας, δεν είναι για τους συνεταιρισμούς μας, δεν είναι για τις μεταποιητές μας, είναι για 5 και 6 ολιγάρχες και αυτό δεν είναι δημοκρατική, δίκαιη, πράσινη μετάβαση. Είναι ένα σχέδιο της Νέας Δημοκρατίας για να χαϊδεύει ισχυρά οικονομικά συμφέροντα. 


Φίλες και φίλοι, εμείς δεσμευόμαστε να έχουν προτεραιότητα στους όρους σύνδεσης όλες οι προηγούμενες κατηγορίες για να προφυλάξουμε το κόστος παραγωγής και τον ελληνικό λαό σε νέα περίοδο ενεργειακής φτώχειας. Θα υπηρετήσουμε ένα άλλο σχέδιο από αυτό που υλοποιείται από τη Νέα Δημοκρατία. 


Επίσης, το ΠΑΣΟΚ διασφαλίζει ότι το νερό θα μείνει δημόσιο αγαθό. 


Άκουσα τον κύριο Μητσοτάκη να ισχυρίζεται ότι όλα όσα ακούγονται για την ιδιωτικοποίηση του νερού είναι ψέμματα και ανυπόστατες φήμες. Φήμες όμως που ο ίδιος δημιούργησε γιατί το Φλεβάρη του 2022 το Συμβούλιο Επικρατείας είχε αποφασίσει ότι η ΕΥΑΘ και η ΕΥΔΑΠ πρέπει να επιστρέψουν από το Υπερταμείο που σημειωτέον είχε βάλει το 2016 για να μην ξεχνιόμαστε ο κύριος Τσίπρας στο δημόσιο αυτό είχε πει το Συμβούλιο Επικρατείας να επιστρέψουν στο δημόσιο, κάτι όμως που 4 χρόνια δεν έκανε ο κύριος Μητσοτάκης. Τον εμπιστεύεστε; Εγώ σίγουρα όχι. 


Φίλες και φίλοι, θέλω όμως εδώ από τη Θεσσαλονίκη να αναφερθώ σε κάποια ειδικότερα ζητήματα που αφορούν και την πόλη αλλά και την Κεντρική Μακεδονία και τη Βόρεια Ελλάδα γενικότερα. Έχουμε χρέος να εκμεταλλευτούμε σωστά τη γεωστρατηγική της θέση, διασυνδέοντας την με γειτονικές χώρες. Η Θεσσαλονίκη μπορεί να γίνει ξανά η μητρόπολη και η πραγματική οικονομική και πολιτιστική πρωτεύουσα των Βαλκανίων, όπως ήταν ανέκαθεν η ιστορία της. 


Η σημερινή κατάσταση. Στα χέρια μας όλοι μαζί κρατάμε το μέλλον πολλών γενεών και έχουμε χρέος να προσφέρουμε 25 Ιουνίου μια προοδευτική λύση, μια δημοκρατική λύση, ελπίδα, αξιοπρέπεια για το μέλλον όλων των γενεών, όλων των Ελλήνων, όλων των περιφερειών. Αυτό ήμασταν πάντα, το κίνημα που αγκαλιάζει με γνήσιο τρόπο τις αγωνίες, τις πραγματικές αγωνίες του ελληνικού λαού. Φίλες και φίλοι, έχουμε χρέος, έχουμε χρέος η σημερινή κατάσταση που απέχει πολύ από όσο αξίζει η Θεσσαλονίκη να την ανατρέψουμε. 


Η Νέα Δημοκρατία για να κρύψει την αδιαφορία της προς την πόλη, ανακοινώνει και προσμετρά έργα τα οποία γίνονται ήδη από την τοπική αυτοδιοίκηση, ακόμα και από ιδιώτες. Αυτή είναι η απελπισία του κυρίου Μητσοτάκη. Να μετρά στα έργα που θα κάνει, λέει η κυβέρνηση, αυτά που κάνουν οι αυτοδιοικητικοί της πόλης σας με καθημερινό αγώνα και ιδιώτες.


Πρέπει λοιπόν επιτέλους να ρίξουμε βάρος σε όλες τις ανάγκες της Θεσσαλονίκης, όπως το μετρό και η σύνδεσή του με το αεροδρόμιο και τις δυτικές συνοικίες, όπου διαμένει και το υπογραμμίζω αυτό ο μεγαλύτερος νεανικός πληθυσμός της πόλης και ένας από τους μεγαλύτερους της πατρίδας μας. Να δώσουμε έμφαση στην κατασκευή νέων σχολικών μονάδων και κέντρων υγείας στην πόλη αλλά και αντιπλημμυρικά έργα. Η απουσία τον οποίων ήταν εμφανής στο προχθεσινό καλοκαιρινό μπουρίνι που προκάλεσε πολλές καταστροφές. Ήρθε η ώρα για την αξιοποίηση των ανενεργών στρατοπέδων εντός του αστικού ιστού για να δώσουμε ανάσα στις πυκνοκατοικημένες περιοχές. 


Και βέβαια, να δώσουμε λύση στο μείζον πρόβλημα που ακούει στο όνομα αστικές συγκοινωνίες και που επί σειρά ετών η κατάσταση παραμένει απαράδεκτη. Ένας μονίμως προβληματικός ΟΑΣΘ χωρίς οχήματα και οδηγούς που δεν μπορεί να ανταπεξέλθει στο συγκοινωνιακό έργο και στο φόρτο το μεταφορικό της πόλης. 


Φίλες και φίλοι, δεν μπορώ κλείνοντας να μην μιλήσω για τα όσα συμβαίνουν τις τελευταίες ημέρες στη Θράκη. Αυτό το κίνημα, το πατριωτικό αυτό κίνημα το ΠΑΣΟΚ ποτέ δεν έπαιξε με ζητήματα που αφορούσαν το λαό, την προοπτική του, τα εθνικά μας συμφέροντα. 


Τις τελευταίες όμως μέρες γίναμε μάρτυρες για άλλη μια φορά της ελαφρότητας, της αναξιοπιστίας, της διχόνοιας και της απρέπειας. Τόσο ο κύριος Μητσοτάκης όσο και ο κύριος Τσίπρας πρέπει να αφήσουν έξω από τις εκλογές τους επικίνδυνους τυχοδιωκτισμούς και τα προεκλογικά βέβαια ζητήματα που αφορούν τα ενημερωτικά της ΕΥΠ. Τα πράγματα είναι πάρα πολύ απλά για μας. Δεν επιτρέπεται να υπάρχει βουλευτής του Ελληνικού Κοινοβουλίου που να αμφισβητεί τη Συνθήκη της Λωζάννης, Χριστιανός ή μουσουλμάνος. Που πρέπει να κάνει λόγο για μουσουλμανική και όχι βέβαια για τουρκική μειονότητα. Όποιος την αμφισβητεί τη Συνθήκη της Λωζάννης, λειτουργεί εις βάρος της πατρίδας μας. 


Aλλά γιατί το λέμε αυτό εμείς; Γιατί εμείς είμαστε το ΠΑΣΟΚ που το 1995 με τον Ανδρέα Παπανδρέου γκρέμισε τις μπάρες της ντροπής, γκρέμισε τις μπάρες της ντροπής. Είμαστε το ΠΑΣΟΚ που με τον εκπαιδευτικό νόμο του 5 τοις χιλίοις άνοιξε λίγα χρόνια μετά τα ελληνικά πανεπιστήμια στους Έλληνες μουσουλμάνους, με αποτέλεσμα 20 χρόνια μετά να έχουν πενταπλασιαστεί οι επιστήμονες, μουσουλμάνοι, Έλληνες μουσουλμάνοι στη Θράκη. Εμείς είμαστε αυτοί που αντιμετωπίσαμε τις διακρίσεις κάθε είδους στην πατρίδα μας. Για αυτό είμαστε η δημοκρατική παράταξη γιατί αγωνιζόμαστε για την ενότητα και όχι το διχασμό του λαού. 


Δεν επιτρέπεται λοιπόν. Δεν επιτρέπεται λοιπόν για αυτά τα θέματα να παίζουν προεκλογικά παιχνίδια. Είναι ντροπή λοιπόν η κυρία Μπακογιάννη με την εμπειρία που έχει, ο κύριος Σκέρτσος, το δεξί χέρι του κυρίου Μητσοτάκη να απειλούν Έλληνες πολίτες με ένα λεξιλόγιο της Δεξιάς του 50 και του 60 που ο Ανδρέας Παπανδρέου έβαλε στο χρονοντούλαπο της ιστορίας. Το λεξιλόγιο αυτό είναι μακριά από κάθε μορφής ευρωπαϊκού κεκτημένου, κύριοι της Νέας Δημοκρατίας. Και είναι ντροπή. Και είναι ντροπή. Ό,τι λάθη και να κάνουν οι πολιτικοί μας αντίπαλοι να μιλούμε για εθνικές εξαιρέσεις. Γιατί κύριοι της Νέας Δημοκρατίας πατρίδα δεν είστε εσείς. Πατρίδα είμαστε όλοι μας, όλος ο ελληνικός λαός. Εμείς ενώνουμε, εμείς δεν διχάζουμε. Πατρίδα είναι όλες οι Ελληνίδες και όλοι οι Έλληνες, πέρα από κόμματα, πέρα από θρησκείες, πέρα από κοινωνικές τάξεις. 


Φίλες και φίλοι, το τελευταίο διάστημα κάποιοι προσπαθούν όπως πριν τις εκλογές της 21ης Μαίου να επιβάλουν νέους φόβους για την επιλογή σας. Υπάρχει, λέει φόβος ακυβερνησίας, λες και δεν βλέπουμε τι έγινε την πρώτη Κυριακή στις 21. Με το δήθεν σενάριο για εκλογές του Αυγούστου προσπαθούν να φοβίσουν τη νέα γενιά, λέγοντας επί της ουσίας ψηφίσετε Μητσοτάκη για να μην σας χαλάσει τις διακοπές. Εγώ λέω ψηφίστε ΠΑΣΟΚ για να έχει αντίπαλο πραγματικό η Νέα Δημοκρατία και να μην επιβάλουν το φόβο για την επιλογή, για να μην υπάρχει συμψηφισμός, για να μην επιλέγετε με κριτήριο να μη συμβούν τα χειρότερα, αλλά να επιλέγετε με κριτήριο την καλύτερη ελπίδα, το καλύτερο μέλλον, την καλύτερη προοπτική. Για αυτό λοιπόν, δεν υπάρχει φόβος ακυβερνησίας, υπάρχει φόβος παντοδυναμίας, αλαζονείας, ατιμωρησίας, διαφθοράς, αναξιοκρατίας. Γι'αυτό ισχυρό ΠΑΣΟΚ για να έχει αντίπαλο η συντήρηση και ο λαϊκισμός στην πατρίδα μας. 


Φίλες και φίλοι, απέναντι λοιπόν σε αυτή την ασύδοτη, ανεξέλεγκτη Νέα Δημοκρατία, έχουμε χρέος να προβάλλουμε την επιλογή της προόδου, την επιλογή της διαφάνειας, την επιλογή ενός κινήματος που μιλά συγκεκριμένα, χωρίς φαυλότητες, που μιλά ρεαλιστικά, με συνέπεια που έχει προτεραιότητα συγκεκριμένο πρόγραμμα και όχι λόγια που δεν μπορούν να γίνουν πράξη. 


Και το λέω αυτό διότι ο κύριος Μητσοτάκης καλόμαθε. Μέχρι τώρα συμψηφισμοί. Αποτυχία κάπου, ναι, αλλά ο ΣΥΡΙΖΑ χειρότερα. Αποτυχία αλλού, πάλι το ίδιο επιχείρημα. Όχι, πρέπει να επιλέξουμε με γνώμονα τις καλύτερες μέρες και όχι με τον μηχανισμό του φόβου για να μην συμβούν τα χειρότερα. Για αυτό σας καλώ να αγωνιστούμε καθημερινά για να οικοδομήσουμε τις σχέσεις εμπιστοσύνης με τον ελληνικό λαό και να γκρεμίσουμε το μηχανισμό του φόβου για τα χειρότερα και να οικοδομήσουμε τον μηχανισμό της ελπίδας για τα καλύτερα που αξίζει ο ελληνικός λαός, για τα καλύτερα που αξίζει η πατρίδα μας. Φίλες και φίλοι, μπροστά λοιπόν, αυτή τη νέα εποχή θα καταφέρουμε όλοι μαζί να ξανακάνουμε πρωταγωνιστή τον λόγο της προόδου, τη δημοκρατική παράταξη. Λίγες μέρες έμειναν, αγωνιστείτε και 25 Ιουνίου θα είμαστε οι μεγάλοι νικητές. Φίλες και φίλοι, δεν πρέπει να υπάρχουν 4 ακόμη χαμένα χρόνια, 4 χρόνια με μια αναποτελεσματική αξιωματική αντιπολίτευση και με μια αλαζονική πελατειακή κυβέρνηση. Το ΠΑΣΟΚ αν είναι ισχυρό, δεν θα υπάρχουν 4 χαμένα χρόνια γιατί με την πραγματική αντιπολίτευση που θα κάνουμε μέσα και έξω από το κοινοβούλιο θα αναγκαστεί η Νέα Δημοκρατία να έχει έναν πραγματικό αντίπαλο που θα μπει ανάχωμα στις παθογένειες που πρωταγωνιστεί. 


Φίλες και φίλοι, θέλει η Νέα Δημοκρατία να εμφανιστεί ως φωνή της ευθύνης. Είναι όμως φωνή της ευθύνης η Νέα Δημοκρατία; Πώς μπορεί να είναι φωνή της ευθύνης όταν είχε χιλιάδες μετακλητούς υπαλλήλους; Όταν επιτέθηκε στις ανεξάρτητες αρχές; Όταν υπονόμευσε το ΕΣΥ και τη δημόσια παιδεία; 


Αλλά και ο χρυσός χορηγός, ο κύριος Τσίπρας που η Νέα Δημοκρατία χρησιμοποιεί συνεχώς για να κάνει συμψηφισμούς, θέλει να ξεχάσει τα πεπραγμένα του με τον κύριο Καμμένο και να εμφανιστεί ως η φωνή της προόδου. Μπορεί να είναι φωνή της προόδου αυτός που κάλεσε 3 μέρες πριν τις προηγούμενες εθνικές εκλογές τους δήθεν παραστρατημένους χρυσαυγίτες να ψηφίσουν αριστερά; Αυτό είναι ντροπή για την ηγεσία του ΣΥΡΙΖΑ. 


Γι αυτό καλώ κάθε αριστερό προοδευτικό να έρθει μαζί μας για να μην είναι όμηρος μιας τυχοδιωκτικής ηγετικής ομάδας του ΣΥΡΙΖΑ. 


Αλλά είναι προοδευτική φωνή να υπόσχεται Σεισάχθεια και να παραδίδεις εκατομμύρια κόκκινα δάνεια στα funds από τους κόπους και τις θυσίες του ελληνικού λαού; Ή είναι προοδευτικό και αριστερό να λέει δικαιοσύνη παντού, αλλά όταν καταδικάζεται από τη δικαιοσύνη ο στενότερός του συνεργάτης 13-0 ο κύριος Παππάς, αντί να τον στείλει σπίτι του, τον έχει και κοσμεί τα ψηφοδέλτια του. Αυτό σίγουρα δεν είναι ούτε αριστερά, ούτε πρόοδος. 


Μπροστά στο μικροκομματικό του συμφέρον έχουμε χρέος να δείξουμε ποιος είναι και η πρόοδος και η συνέπεια και η ελπίδα και η προοπτική για αυτό το ΠΑΣΟΚ είναι εδώ, ενωμένο, δυνατό, ένα κόμμα ευθύνης. Το ΠΑΣΟΚ λοιπόν, εδώ από τη Θεσσαλονίκη, από αυτή τη μεγάλη συγκέντρωση, στέλνει ένα μήνυμα ότι με εμάς ισχυρούς τέρμα τα κούφια λόγια, τέρμα οι κούφιες υποσχέσεις. Ο ελληνικός λαός θέλει να τα αφήσει πίσω αυτά και να ακούσει το λόγο της αλήθειας και της προόδου. Για αυτό λοιπόν, του δίνω μια ειλικρινή υπόσχεση εδώ από τη Θεσσαλονίκη. Θα προχωρήσουμε μαζί, ενωμένοι. Θα αγκαλιάσουμε τις αγωνίες σας, θα είμαστε πλάι σας, θα κάνουμε ό,τι μπορούμε για να αντιμετωπίσουμε τα προβλήματά σας και θα χτυπηθούμε με τα συμφέροντα, διότι έχουμε πολιτική αυτονομία. Είμαστε ένα λαογέννητο κίνημα για αυτό ζητάμε ισχυρή λαϊκή εντολή στις 25 Ιουνίου για να κάνουμε μαζί μικρά και μεγάλα αποφασιστικά βήματα, για να κάνουμε μαζί ένα νέο ξεκίνημα, για να δώσουμε αγώνα για καλύτερες μέρες, με τις αξίες μας, με τις αρχές μας, με τις θέσεις μας, με τις ιδέες μας, με τις διεκδικήσεις μας. Καλώ λοιπόν κάθε δημοκράτη, κάθε προοδευτικό, όποια επιλογή και αν έκανε στο παρελθόν, να ενώσουμε τις δυνάμεις μας 25 Ιουνίου και να δημιουργήσουμε μαζί ένα ισχυρό κοινωνικό πολιτικό ρεύμα πλειοψηφίας της σύγχρονης κεντροαριστεράς. Ένα ισχυρό ΠΑΣΟΚ που δεν θα ψηφίζει. Δεν θα ψηφίζει αυτά που πρέπει να ακούνε, αυτά που πρέπει να λένε, αυτά που υπηρετούν τους λίγους, αλλά θα ψηφίζει και θα στηρίζει αυτά που έχει χρέος η πατρίδα, ο λαός για καλύτερες μέρες, για κοινωνική δικαιοσύνη και εθνική αξιοπρέπεια. Κινητήριος μοχλός της ελπίδας και των δημιουργικών δυνάμεων της χώρας είναι αυτή η παράταξη ιστορικά. Γι αυτό θα υπηρετήσουμε το λαό χωρίς να λογαριάζουμε το πολιτικό κόστος. Θα υπηρετήσουμε το λαό με ανθρωπιά απέναντι στον κυνισμό, με σοβαρότητα απέναντι στην αλαζονεία, με σιγουριά απέναντι στην αβεβαιότητα, με υπευθυνότητα απέναντι στην αναξιοπιστία. Σας καλώ την Κυριακή 25 Ιουνίου να αγωνιστούμε για τη μεγάλη νίκη, να πάρουμε μαζί απόφαση αλλαγής, απόφαση κοινωνικής δικαιοσύνης και εθνικής αξιοπρέπειας. Έμειναν λίγες μέρες για να πετύχουμε το μεγάλο στόχο, το στόχο που πριν από κάποια χρόνια οι πολιτικοί μας αντίπαλοι θεωρούσαν ακατόρθωτο. Εμείς θα τον πετύχουμε 25 Ιουνίου με τη γέννηση του κινήματός μας, την αναγέννηση της δημοκρατικής παράταξης. Ξανακάνουμε πρωταγωνιστή τον λαό, ξανακάνουμε πρωταγωνιστή τον πολίτη, τον άνθρωπο, τη γυναίκα, τον εργαζόμενο, το νεολαίο, τον αγρότη σε ένα κίνημα ισχυρό, κοινωνικό, προοδευτικό. Μαζί για τη νέα μεγάλη αλλαγή. Να είστε καλά και καλό μας αγώνα. Το ΠΑΣΟΚ εδώ από τη δημοκρατική Θεσσαλονίκη στέλνει μήνυμα νίκης σε όλη την Ελλάδα. 25 Ιουνίου θα είμαστε οι μεγάλοι νικητές. 25 Ιουνίου ξαναγινόμαστε ο γνήσιος αντίπαλος της συντήρησης στην πατρίδα μας. Να 'στε καλά, πάρτε τον αγώνα στα χέρια σας. Σηκώστε περήφανα τη σημαία της δημοκρατικής παράταξης. Σας ευχαριστώ. Φίλες και φίλοι, χθες από την Κρήτη και σήμερα από τη Θεσσαλονίκη, το μήνυμα είναι καθαρό. 25 Ιουνίου έρχεται μια νέα μεγάλη νίκη για το το ιστορικό κοινωνικό κίνημα. Να είστε καλά, αγωνιστείτε μαζί, ενωμένοι, δυνατοί σε αυτή τη νέα εποχή που έχουμε χρέος να γυρίσουμε σελίδα για τον ελληνικό λαό, για να ξανακάνουμε ισχυρή και περήφανη την πατρίδα μας. Σας ευχαριστώ από τα βάθη της καρδιάς μου και δεσμεύομαι ότι σε αυτή τη νέα εποχή δεν θα απογοητεύσουμε καμία Ελληνίδα και κανέναν Έλληνα. Να'στε καλά, σας ευχαριστώ. 