Φίλες και φίλοι, σας ευχαριστώ θερμά για τη συγκινητική και συγκλονιστική σας υποδοχή. Εδώ από την Αχαϊα, την πατρίδα του ιδρυτή μας του Ανδρέα Παπανδρέου, την πατρίδα του γέρου της δημοκρατίας, στέλνουμε μήνυμα νίκης και αναγέννησης του κινήματός μας. 25 Ιουνίου η δημοκρατική παράταξη θα είναι ο μεγάλος νικητής. Θα είναι ξανά ο γνήσιος, προοδευτικός ισχυρός αντίπαλος απέναντι στη Νέα Δημοκρατία. Φίλες και φίλοι, 21 Μαΐου κάναμε ένα πρώτο βήμα. Στις 25 Ιουνίου συνεχίζουμε δυναμικά για το δεύτερο μεγάλο βήμα της νίκης, της αναγέννησης, της αγωνίας του λαού ξανά για να κίνημα που θα αγκαλιάσει τις αγωνίες για κοινωνική δικαιοσύνη και εθνική αξιοπρέπεια. Ελάτε. Κάθε δημοκράτης προοδευτικός πολίτης, τον καλώ σήμερα εδώ από την Πάτρα ό,τι κόμμα και αν ψήφισε στις προηγούμενες εθνικές εκλογές να ενώσουμε τις αγωνίες μας, να ενώσουμε τις ελπίδες μας, να ενώσουμε τις δυνάμεις μας. Όλοι μαζί θα καταφέρουμε αυτό που πριν από μερικά χρόνια οι πολιτικοί μας αντίπαλοι θεωρούσαν ακατόρθωτο. Σας καλώ, κάθε δημοκράτη και κάθε προοδευτικό να προχωρήσουμε μαζί, όλοι μαζί για να έχει ξανά η Νέα Δημοκρατία ένα πραγματικό αντίπαλο και όχι το χρυσό της χορηγό, τον κύριο Τσίπρα. Έναν πολιτικό αντίπαλο με γνήσιο προοδευτικό λόγο, με συγκεκριμένο πρόγραμμα που θα εγγυηθεί τον σεβασμό στα ανθρώπινα δικαιώματα, στο κράτος δικαίου, στο κοινωνικό κράτος, στη διάκριση των εξουσιών, στη βιώσιμη ανάπτυξη με οφέλη για όλους τους Έλληνες. Απέναντί μας στις 25 Ιουνίου, δεν έχουμε τον κίνδυνο της ακυβερνησίας, έχουμε τον κίνδυνο της παντοδυναμίας της Νέας Δημοκρατίας, της ασυδοσίας και της αλαζονείας. Γι αυτό όλοι μαζί να αντιμετωπίσουμε με το ΠΑΣΟΚ ισχυρή αξιωματική αντιπολίτευση αύριο και ισχυρή προοδευτική κυβέρνηση μετά από κάποια χρόνια που αγώνας μας θα δικαιωθεί πλήρως. 


Φίλες και φίλοι, τα σημάδια όμως ήδη έχουν φανεί για το ποιο είναι το μέλλον της χώρας μας με τον κύριο Μητσοτάκη. Το ΠΑΣΟΚ είναι εδώ, ενωμένο, δυνατό και αγωνίζεται καθημερινά σε κάθε χωριό, σε κάθε πόλη, ξανά με κάθε πολίτη. Θα είμαστε δίπλα σε κάθε Ελληνίδα, σε κάθε Έλληνα, στους ευάλωτους πολίτες και τη μεσαία τάξη. Φίλες και φίλοι, ποιο όμως είναι το μέλλον με τον κύριο Μητσοτάκη; 


Απαξίωση του Εθνικού Συστήματος Υγείας. 


Απαξίωση της δημόσιας εκπαίδευσης. 


Και επιβάρυνση της μεσαίας τάξης και των πιο ευάλωτων Ελλήνων με την ακραία ακρίβεια και την έμμεση φορολογία. 


Η Νέα Δημοκρατία αντιμετώπισε το κράτος ως λάφυρο, δίνοντας 10 δισεκατομμύρια απευθείας αναθέσεις, χαριστικές τροπολογίες σε ημετέρους, χιλιάδες προσλήψεις μετακλητών, τους Πάτσηδες που κερδοσκοπούσαν από τα κόκκινα δάνεια στην πλάτη του ελληνικού λαού και βέβαια το σκάνδαλο των υποκλοπών που εξέθεσε διεθνώς τη χώρα. 


Αυτή η κατάσταση δεν πρέπει να συνεχιστεί. Χρειάζεται ισχυρή, αξιόπιστη προοδευτική αντιπολίτευση και αυτό είναι το χρέος μας 25 Ιουνίου. 


Φίλες και φίλοι, ο κύριος Μητσοτάκης λέει ότι υπάρχει κίνδυνος ακυβερνησίας. Και αν δεν ψηφίσετε Νέα Δημοκρατία, μπορεί να χαλάσει τις διακοπές σας στον Αύγουστο. Ωραίο το παραμύθι αυτό, αλλά δεν έχει δράκο. Ο κίνδυνος είναι η ενίσχυση της ατιμωρησίας. Ο κίνδυνος είναι να συνεχίσει η υπηρεσία όχι του λαού και της πατρίδας, αλλά των ισχυρών που χαϊδεύουν συνεχώς τη Νέα Δημοκρατία. 


Σε αυτό τον κίνδυνο, ανάχωμα, εμπόδιο είναι το ΠΑΣΟΚ, το κίνημα μας, το δημοκρατικό προοδευτικό κίνημα που εδώ από την Πάτρα, από τη Δυτική Ελλάδα, από τη γη του Ανδρέα Παπανδρέου, στέλνει μήνυμα νίκης σε όλη την Ελλάδα, μήνυμα αναγέννησης, μήνυμα ελπίδας και προοπτικής. 


Φίλες και φίλοι, τις τελευταίες όμως ημέρες γίναμε θεατές σε μια ακραία διχαστική κατάσταση που αφορούσε τη Θράκη. Ευαίσθητα θέματα χρησιμοποιούνται από τη Νέα Δημοκρατία για να διχάσει, για μικροκομματικούς λόγους, μιμούμενοι σε απόλυτο βαθμό τις πρακτικές του κυρίου Καμμένου και του κυρίου Τσίπρα. Ας αφήσουν και οι δυο τους τους επικίνδυνους τυχοδιωκτισμούς. 


Το ΠΑΣΟΚ είναι εδώ σε κάθε χωριό, σε κάθε πόλη. Το κίνημά μας. Λίγες μέρες έμειναν. Αγωνιστείτε να είμαστε το βράδυ της Κυριακής οι μεγάλοι νικητές, αυτοί που στέλνουν στο χρονοντούλαπο της ιστορίας τον διχασμό, τη συντήρηση και την τοξικότητα. 


Φίλες και φίλοι, τι είδαμε όμως; Επικίνδυνους τυχοδιωκτισμούς, προεκλογικούς τυχοδιωκτισμούς με τα ενημερωτικά της ΕΥΠ. Τα πράγματα όμως είναι πάρα πάρα πολύ απλά. Δεν επιτρέπεται για μας να υπάρχει βουλευτής του Ελληνικού Κοινοβουλίου Έλληνας χριστιανός ή Έλληνας μουσουλμάνος που να μην σέβεται τη Συνθήκη της Λωζάννης. Δεν πρόκειται να κάνουμε τα παιχνίδια του κυρίου Ερντογάν. 


Το ΠΑΣΟΚ είναι το κόμμα που με τον ιδρυτή μας Ανδρέα Παπανδρέου γκρέμισε το 1995 τις μπάρες της ντροπής στη Θράκη. Το ΠΑΣΟΚ είναι το κίνημα που με Υπουργό Παιδείας τον Γιώργο Παπανδρέου, έκανε το νόμο της 5 τοις χιλίοις για να φοιτούν στα ελληνικά πανεπιστήμια Έλληνες μουσουλμάνοι πολίτες και όχι στην Άγκυρα και την Κωνσταντινούπολη, με αποτέλεσμα σε 20 χρόνια να έχουν πενταπλασιαστεί οι επιστήμονες μουσουλμάνοι της Θράκης. Αυτό είναι το διαχρονικό έργο του ΠΑΣΟΚ που ήρε τις διακρίσεις κάθε είδους στην πατρίδα μας, είτε πολιτικές το 81, είτε θρησκευτικές αργότερα, γιατί είναι το κόμμα που ενώνει, ενώνει και δυναμώνει την πατρίδα και όχι το κόμμα που την διαιρεί. 


Όμως, δεν περίμενα, δεν περίμενα από την έμπειρη κυρία Μπακογιάννη και από τον στενό συνεργάτη του πρωθυπουργού, τον κύριο Σκέρτσο, να απειλούν Έλληνες πολίτες με λεξιλόγιο της δεκαετίας του 50 και του 60 μακριά από το ευρωπαϊκό κεκτημένο. 


Αυτό το λεξιλόγιο, το ΠΑΣΟΚ το έστειλε στο χρονοντούλαπο της ιστορίας το 1981. 


Και επειδή θέλω και 'δω από τη δημοκρατική Πάτρα να στείλω μια απάντηση και στον κύριο Τσίπρα και στον κύριο Μητσοτάκη. Είναι ντροπή ό,τι λάθη και να κάνουν οι πολιτικοί μας αντίπαλοι να μιλούν κάποιοι για εθνικές εξαιρέσεις. 


Για μας δεν υπάρχουν εθνικές εξαιρέσεις. Η πατρίδα δεν είστε εσείς. Η πατρίδα είναι όλος ο ελληνικός λαός. Εμείς με πολιτικό πολιτισμό ασκούμε κριτική στους αντιπάλους, χωρίς να διχάζουμε. 

Είναι ντροπή κάποιοι εν έτει 2023, σε μια κανονική ευρωπαϊκή χώρα να μιλούν συνεχώς για εθνικές εξαιρέσεις, είτε ήταν ο Τσίπρας με τον Καμμένο, είτε ο Μητσοτάκης με την παρέα του.


Γι'αυτό 25 Ιουνίου, το κίνημά μας ξανά πρωταγωνιστής απέναντι στις απαράδεκτες αυτές πρακτικές. 


Φίλες και φίλοι, έχουμε χρέος να μιλήσουμε όμως και για αυτό που συνέβη σήμερα στα Τέμπη. Σήμερα είχαμε το πόρισμα των εμπειρογνωμόνων για την τραγωδία. Την τραγωδία που πλήγωσε και στιγμάτισε όλο τον ελληνικό λαό. Τα τρένα κινούνταν τυφλά χωρίς τηλεδιοίκηση, χωρίς συστήματα ασφαλείας. Το 2014 η Ευρωπαϊκή Ένωση μάς έδωσε 55 εκατομμύρια ευρώ, αλλά ποτέ το έργο της τηλεδιοίκησης δεν ολοκληρώθηκε. Αλλά όλα αυτά τα επισήμανε από τον Οκτώβριο του 2021 η Αρχή Διαφάνειας. Τι έκανε ο αρμόδιος υπουργός κύριος Καραμανλής; Είχε κρατήσει την έκθεση της Αρχής Διαφάνειας στο συρτάρι του, αντί να την πάει στον εισαγγελέα. Δεν δίστασαν να παρανομήσουν ακόμη και στο ρουσφέτι που αφορούσε το μοιραίο σταθμάρχη. Κάποιοι πρέπει να πληρώσουν και θα πληρώσουν για τους 57 συμπολίτες μας που έχασαν άδικα τη ζωή τους. Και μην ξεχνιόνται. Θα τους κρίνει η δικαιοσύνη και όχι η προεκλογική τους περιφέρεια, όπως υπονοούν τα επικοινωνιακά συστήματα της Νέας Δημοκρατίας. 


Φίλες και φίλοι, η Νέα Δημοκρατία για την οικονομία εμφανίζει μια ειδυλλιακή κατάσταση. Ποιους θα πιστέψετε; Τα κανάλια που τη στηρίζουν ή τους βουλευτές της Νέας Δημοκρατίας; Εγώ σας προτείνω να ακούσουμε τι λέει ο ΟΟΣΑ και η Ευρωπαϊκή Επιτροπή. Οι ευρωπαϊκοί λοιπόν θεσμοί λένε ότι στην Ελλάδα δεν αυξήθηκαν οι πραγματικοί μισθοί, όπως λένε οι διαφημίσεις της Νέας Δημοκρατίας, αλλά μειώθηκαν κατά 7,4%. Επίσης, οι πραγματικοί μισθοί θα συνεχίσουν να μειώνονται και φέτος, το 2023. Στο πρόγραμμά της η Νέα Δημοκρατία και στα σποτ της υπόσχεται αύξηση κατά 25% των μισθών του ιδιωτικού τομέα, αλλά στο μεσοπρόθεσμο που κατέθεσε η ίδια πριν από μερικές εβδομάδες στην Ευρωπαϊκή Επιτροπή, δεσμεύεται για αυξήσεις μόλις 13%. Το λέω αυτό γιατί καταλαβαίνω τους φίλους της Νέας Δημοκρατίας που εμπνεύστηκαν εδώ στην Αχαϊα να απλώσουν με βάγια για να υποδεχτούν τον κύριο Μητσοτάκη. Όμως, προφανέστατα τα βάγια τα άπλωσαν γιατί νομίζουν ό,τι όπως έκανε ο Χριστός το θαύμα στην Κανά που πολλαπλασίασε τον οίνο και τον άρτο, έτσι ο κύριος Μητσοτάκης, το 13% που το κατέθεσε στην Ευρωπαϊκή Επιτροπή, θα το κάνει 25%. Απλά λέω στους φίλους της Νέας Δημοκρατίας, που είχαν αυτή τη γραφική έμπνευση με τα βάγια ότι στην περίπτωσή μας δεν υπάρχει ούτε μεσσίας, ούτε θαύμα. Υπάρχει κοροϊδία και περιφρόνηση των πραγματικών προβλημάτων του ελληνικού λαού. Και μάλιστα είναι τέτοια η αλαζονεία τους που ο μέχρι πρότινος Υπουργός Οικονομικών, κύριος Σκυλακάκης ομολόγησε την αναξιοπιστία της Νέας Δημοκρατίας. Τι είπε; Δεν μπορούμε να βάλουμε στο πρόγραμμα σταθερότητας όλες τις προεκλογικές μας υποσχέσεις. Το ξέρουμε. Το κάνατε και το 2007 και θυμόμαστε πάρα πολύ καλά τι παρέδωσε η κυβέρνησή σας με τον κύριο Καραμανλή. Στον ίδιο δρόμο οδηγεί την Ελλάδα και ο κύριος Μητσοτάκης. 


Φίλες και φίλοι, αυτός λοιπόν είναι ο λαϊκισμός με γραβάτα. Η Νέα Δημοκρατία, εκμεταλλευόμενη τη δημοσιονομική χαλάρωση λόγω της πανδημίας για την ενεργειακή κρίση, μοίρασε 55 δισεκατομμύρια ευρώ χωρίς κοινωνική και αναπτυξιακή στόχευση. Όταν έχουν χρήματα οι κύριοι της Νέας Δημοκρατίας, τα μοιράζουν άδικα σε κολλητούς και ισχυρούς. Όταν όμως έρχεται ο λογαριασμός, πάλι τα παίρνουν άδικα από όλους εσάς.


Για αυτό εμείς είμαστε εδώ με το πρόγραμμά μας ως υπεύθυνη αντιπολίτευση για να μάθουν ότι πλέον δεν έχουν απέναντί τους το λαϊκισμό και τα ευχολόγια, αλλά την αξιοπιστία, την πρόοδο και την υπευθυνότητα για να τους αναδεικνύουμε τις πραγματικές αστοχίες εις βάρος της πατρίδας μας. 


Φίλες και φίλοι, μιλούν για φοροελαφρύνσεις 7 δισεκατομμυρίων, όμως μόλις σε 2 χρόνια, εισέπραξαν παραπάνω ΦΠΑ και ειδικό φόρο κατανάλωσης 5 δισεκατομμύρια. Από ποιους το εισέπραξαν; Από τους πιο φτωχούς και τη μεσαία τάξη, γιατί αυτοί πληρώνουν τους έμμεσους φόρους και όχι όπως λένε κάποιοι της Νέας Δημοκρατίας. Οι πλούσιοι είναι μια καινοφανής θεωρία οικονομική ότι ο ΦΠΑ και ο ειδικός φόρος κατανάλωσης πλήττει τους πλούσιους και όχι τους φτωχούς. Ας δούμε όμως και τα υπόλοιπα στοιχεία. Το εξωτερικό έλλειμμα της χώρας, το ισοζύγιο τρεχουσών συναλλαγών ήταν 12% πέρυσι και 9% φέτος, το μεγαλύτερο από το 2010. Συμβαίνει σε όλη την Ευρώπη, απαντά η Νέα Δημοκρατία. Λένε ψέματα. 1% έλλειμμα είχε πέρυσι η Πορτογαλία, 1% πλεόνασμα έχει φέτος και παρόμοια στοιχεία έχουν κι άλλες ευρωπαϊκές χώρες. Το Ταμείο Ανάκαμψης έγινε ένα εργαλείο που έγινε από την Ευρώπη για να στηρίξει τους ευάλωτους, τις μικρομεσαίες επιχειρήσεις, εργαλείο στήριξης ισχυρών οικονομικών συμφερόντων. 


Εμείς τι προτείνουμε εμείς; Προτείνουμε μια παραγωγή ανταγωνιστική, βιώσιμη, εξωστρεφής, έχοντας την πρωτοπορία το Μade in Greece με αξιοποίηση του Ταμείου Ανάπτυξης για να μπορεί να σχεδιάσουμε τουρισμό, μεταποίηση, κτηνοτροφία, αγροδιατροφή ως ένα εργαλείο, ένα στρατηγικό πλάνο που θα δημιουργήσει σε όλη την ελληνική περιφέρεια καλές θέσεις εργασίας και αύξηση των εξαγωγών. Επενδύουμε στη στήριξη καινοτόμων επιχειρήσεων, ώστε να έχουμε προστιθέμενη αξία στην οικονομία μας. 


Φίλες και φίλοι, ένα τεράστιο επίσης ζήτημα είναι το πεδίο της ακρίβειας. Ο πληθωρισμός της αισχροκέρδειας τρώει το εισόδημα του ελληνικού λαού και θέλουν να αντιμετωπίσουν αυτή την επώδυνη κατάσταση μόνο με προσωρινά pass.


Εμείς θέλουμε μόνιμα θεσμικά μέτρα με μείωση του ΦΠΑ στα βασικά αγαθά, με έλεγχο στην αγορά, στα καύσιμα, ουσιαστικούς ελέγχους στην αγορά για να σταματήσουν κάποιοι να έχουν τριπλασιασμό των κερδών τους όταν ο Έλληνας, η οικογένεια είναι τρίτη από το τέλος σε αγοραστική δύναμη σε όλη την Ευρώπη. Έχει χρέος η κυβέρνηση ένα κομμάτι από την υπεραπόδοση φόρων λόγω του πληθωρισμού να το αξιοποιήσει στη στήριξη με θεσμικά μέτρα των φτωχότερων και της μεσαίας τάξης. 


Προτεραιότητα του ΠΑΣΟΚ είναι να αγκαλιάσει τις αγωνίες των πολιτών που βρίσκονται εκτός των οικονομικών τειχών, των πολιτών που βρίσκονται στο φάσμα της απελπισίας. Σε αυτούς λέμε σήμερα εδώ από την Πάτρα ότι θα είμαστε δίπλα σας. Ισχυρό ΠΑΣΟΚ σημαίνει ισχυρή φωνή για όλους εσάς. 


Όμως, η Νέα Δημοκρατία συνεχίζει στο δρόμο που αμετανόητα έφερε τη χώρα στα μνημόνια της αναξιοκρατίας και της αδιαφάνειας. 


Κατηγορεί το ΠΑΣΟΚ για παλαιοκομματισμό, για λαϊκισμό. Ποιο; Το ΠΑΣΟΚ που είπε την αλήθεια με επώδυνο τρόπο, όταν εμείς κάναμε το ΑΣΕΠ, τη Διαύγεια, το open gov, τις ανεξάρτητες αρχές και ό,τι έγινε για να υπάρχει αξιοκρατία και σεβασμός του πολίτη στη χώρα μας. 


Αυτοί όμως συνεχίζουν το ίδιο παιχνίδι, διορίζοντας γαλάζια παιδιά στα νοσοκομεία, στους οργανισμούς, όπως αυτά που εμπλέκονται στην τραγωδία των Τεμπών.


Εμείς τι λέμε; Εμείς βλέπουμε ότι το ΠΑΣΟΚ είναι εδώ για να φέρει διαφάνεια και αξιοκρατία και προτείνουμε όλοι οι οργανισμοί, όλα τα νοσοκομεία να καλυφθούν οι θέσεις τους με ανοιχτούς διεθνείς διαγωνισμούς και πενταετή θητεία για να σταματήσει το παιχνίδι που κάνει το κράτος λάφυρο του εκάστοτε πρωθυπουργού. Με ισχυρό ΠΑΣΟΚ τέρμα στο ρουσφέτι και στο κράτος λάφυρο. Με σειρά ΠΑΣΟΚ θα υπηρετήσουν τους δημόσιους οργανισμούς, οι καλύτεροι Έλληνες που θα επιλέξουν ανεξάρτητα οι αρχές στη χώρα μας. 


Φίλες και φίλοι, ένα άλλο μεγάλο ζήτημα είναι η εργοδοτική ασυδοσία που ενισχύεται από τις πολιτικές της συντηρητικής παράταξης. 


Εμείς προωθούμε μια νέα ρύθμιση των εργασιακών σχέσεων, με κοινωνικό διάλογο για εργασία με κανόνες και ασφάλεια και αξιοπρεπείς μισθούς που θα καθορίζονται πάντα από τις ελεύθερες συλλογικές διαπραγματεύσεις και ισχυρούς ελεγκτικούς μηχανισμούς. 


Όσον αφορά τη δημόσια υγεία, η κατάσταση στο Εθνικό Σύστημα Υγείας είναι αποκαρδιωτική. Παρά το γεγονός ότι η πανδημία ανέδειξε την ανάγκη αναγέννησης του Εθνικού Συστήματος Υγείας, η Νέα Δημοκρατία το καταδικάζει καθημερινά με τις πολιτικές της και αυτό φαίνεται διότι ο ελληνικός λαός πληρώνει τις δεύτερες μεγαλύτερες δαπάνες, ιδιωτικές δαπάνες υγείας σε όλη την Ευρωπαϊκή Ένωση. Είδαμε τι έγινε με τις τραγικές ελλείψεις του ΕΚΑΒ. Δεν είναι όμως μόνο του ΕΚΑΒ που λείπουνε 700 διασώστες. Είναι και οι μόνιμες θέσεις στα νοσοκομεία. Ήμουν στο νοσοκομείο Παπανικολάου πριν από κάποιες μέρες, τρεισήμισι χιλιάδες πολίτες, Θεσσαλονικείς, περιμένουν στις λίστες της ντροπής των χειρουργείων γιατί υπάρχουν μόνο 7 αναισθησιολόγοι για 28 θέσεις που προβλέπονται. 


Όλα αυτά πρέπει να τα αλλάξουμε και θα τα αλλάξουμε. Γιατί εμείς φτιάξαμε το ΕΣΥ. Εμείς έχουμε χρέος να αναγεννήσουμε το Εθνικό Σύστημα Υγείας. Για αυτό προτείνουμε 8-10% των πόρων του Ταμείου Ανάκαμψης να αξιοποιηθούν για το ΕΣΥ για να καλυφθούν τα κενά και να υπάρχει μόνιμο προσωπικό με ένταξη των υγειονομικών στα βαρέα και ανθυγιεινά, με κίνητρα για ουσιαστική φροντίδα στα νησιά μας και στην ηπειρωτική Ελλάδα. Κάθε πόλη, κάθε χωριό πρέπει να έχει ισχυρό δίκτυο πρωτοβάθμιας φροντίδας, όπως κάθε κανονική ευρωπαϊκή χώρα. 


Φίλες και φίλοι, στην παιδεία. Στην παιδεία που για το ΠΑΣΟΚ είναι ο μοχλός της κοινωνικής δικαιοσύνης που δίνει ελπίδα και προοπτική στα ελληνόπουλα. Εμείς απαντάμε με μια μεταρρύθμιση που φέρνει στο προσκήνιο το εθνικό απολυτήριο. Το σπάσιμο των ανισοτήτων με την ενισχυτική διδασκαλία, το ασφαλές σχολικό περιβάλλον με υπηρεσίες της ψυχολογικής και κοινωνικής στήριξης και βέβαια, το σχολείο της συμπερίληψης με ισχυρές δομές ειδικής αγωγής για όλα τα παιδιά. Δεν μπορεί οι γονείς που έχουν παιδιά στο φάσμα του αυτισμού να ζουν σε συνθήκες πολύ χειρότερες από κάθε ευρωπαϊκή κοινωνία. 


Εμείς ως ένα γνήσιο σοσιαλιστικό κίνημα, έχουμε όραμα, κάθε πολίτης, κάθε οικογένεια, να έχει μια ισχυρή δημόσια παιδεία και όλες τις δομές για να έχουμε ευκαιρίες για όλα τα ελληνόπουλα, για να μείνουν εδώ, να δημιουργήσουν εδώ χωρίς να κοιτάνε το πορτοφόλι της οικογένειάς τους. Αυτό είναι το μέλλον της κοινωνικής δικαιοσύνης, των επόμενων γενεών και της εθνικής αξιοπρέπειας. 


Και όχι τα pass που έταξε προεκλογικά ο κύριος Μητσοτάκης. 


Φίλες και φίλοι, οι συνταξιούχοι μας. Είναι χιλιάδες χαμηλοσυνταξιούχοι που μετά την κατάργηση του ΕΚΑΣ από τον κύριο Τσίπρα ζουν σε απελπιστικές συνθήκες. 


Εμείς απαντάμε με ένα νέο ΕΚΑΣ για 350.000 χαμηλοσυνταξιούχους. Την κατάργηση της προσωπικής διαφοράς από 1/1/24. 


Η Νέα Δημοκρατία θα πέσει όταν αναγεννηθεί η πραγματική εναλλακτική. Η προοδευτική, δημοκρατική, αξιόπιστη παράταξη, το ΠΑΣΟΚ, το Κίνημα αλλαγής. Εμείς θα αντιμετωπίσουμε τη συντήρηση. Εμείς θα αντιμετωπίσουμε τον ελιτισμό, εμείς θα αντιμετωπίσουμε το λαϊκισμό. 


Από τις 26 Ιουνίου ο κύριος Μητσοτάκης απέναντι του δεν θα είχε μια αναποτελεσματική αντιπολίτευση, αλλά ισχυρό δημοκρατικό κίνημα, το ΠΑΣΟΚ. Γι αυτό αγωνιστείτε κάθε μέρα, κάθε ώρα, όλοι μαζί για να είμαστε είμαστε νικητές 25 Ιουνίου. 


Φίλες και φίλοι, έχουμε χρέος όμως να προστατεύσουμε τους συμπολίτες μας που εκβιάζονται από τα funds. Έχουμε χρέος να μην παραδώσουμε την αγροτική μας γη σε ξένα συμφέροντα. Έχουμε χρέος να ψηφίσουμε στη Βουλή ένα νόμο που βάζει κριτήρια διαπραγματεύσεων στα funds για τον δανειολήπτη, για να είναι προτεραιότητα η ρύθμιση και όχι η εξόντωση της ελληνικής οικονομίας και βέβαια, αποτροπή των αυξήσεων των επιτοκίων των δανείων για τους αδύναμους Έλληνες. Λύση για τα δάνεια σε ελβετικό φράγκο, ώστε να βγουν από το αδιέξοδο που βρίσκονται 80.000 οικογένειες και βέβαια, καθολική προστασία της πρώτης κατοικίας στα πρότυπα του νόμου που ψήφισε το ΠΑΣΟΚ το 2010. Έχουμε χρέος να προστατεύσουμε την πρώτη κατοικία της μεσαίας τάξης και των ευάλωτων συμπολιτών μας. 


Φίλες και φίλοι, για μας, για το πατριωτικό μας κίνημα, το μεγαλύτερο ζήτημα της χώρας είναι το δημογραφικό. Η απειλή του δημογραφικού κινδύνου πρέπει να αντιμετωπιστεί. 


Γι αυτό προτείνουμε 150.000 κοινωνικές κατοικίες για να νοικιάζονται με χαμηλό αντίτιμο.


Την κάλυψη όλων των παιδιών με βρεφονηπιακούς σταθμούς, τις φοροαπαλλαγές για τις οικογένειες με 2 παιδιά και πάνω στα ποσοστά του μέσου όρου της Ευρωπαϊκής Ένωσης. 


Η χώρα μας έχει τις χαμηλότερες φοροαπαλλαγές για την οικογένεια με 2 παιδιά. 


Εμείς έχουμε όραμα να το φτάσουμε στο 8-10%. Για να φτάσουμε το μέσο όρο της Ευρωπαϊκής Ένωσης και να δώσουμε κίνητρα για να έχουν οι Έλληνες μεγαλύτερες οικογένειες. Αυτό είναι το όραμα μας: ένας δίκαιος τρόπος αντιμετώπισης του δημογραφικού κινδύνου. 


Επίσης, αγωνιζόμαστε για τη δίκαιη και πράσινη μετάβαση γιατί βάζουμε σε προτεραιότητα να παίρνουν όρους σύνδεσης οι κτηνοτρόφοι, οι αγρότες, οι μεταποιητές, οι συνεταιρισμοί, οι δήμοι και όχι οι ολιγάρχες για να κερδοσκοπούν εις βάρος του ελληνικού λαού, όπως έγινε με το φυσικό αέριο. Μας έλεγαν για όλα αυτά κάποτε ότι είναι πράσινα άλογα. Όχι, είναι η δικαιοσύνη, είναι η κοινωνική δικαιοσύνη, η ενεργειακή δημοκρατία. Είναι η διασφάλιση του κόστους ζωής. Είναι η διασφάλιση της γεωπολιτικής θέσης της χώρας, ώστε να μην έχει εξαρτήσεις από το φυσικό αέριο και τρίτες χώρες σε γεωπολιτικούς κινδύνους και αστάθεια. 


Φίλες και φίλοι, εδώ από την Πάτρα δεν μπορώ να μη μιλήσω για αυτή την πόλη που έχουν αυξηθεί οι ανισότητες, που λείπουν οι υποδομές. Έχουμε χρέος η Πάτρα να γίνει η πύλη της πατρίδας μας στη Δυτική Ευρώπη. Έχουμε χρέος να διαδραματίσει ισχυρό ρόλο ανάπτυξης ως κόμβος εμπορίου και μεταφορών. Αυτό σημαίνει ολοκλήρωση της νέας σιδηροδρομικής γραμμής και η σύνδεσή της με το νέο λιμάνι. Η κατασκευή νέου εμπορευματικού λιμανιού και η αναβάθμιση του αεροδρομίου στον Άραξο αποτελούν προτεραιότητες υποδομών για τη δημοκρατική παράταξη. Γιατί εμείς υπηρετούμε ένα σχέδιο ισχυρής περιφερειακής ανάπτυξης σε όλες τις περιφέρειες της πατρίδας μας. 


Φίλες και φίλοι, έμειναν λίγες μέρες, λίγες ώρες. Μεγάλη αγωνία, αλλά μεγάλη χαρά επίσης, βλέποντας όλους εσάς εδώ είμαι πραγματικά συγκινημένος που το κίνημά μας, που κάποιοι θεωρούσαν ότι έκλεισε τον κύκλο του είναι ξανά εδώ ενωμένο, δυνατό και ισχυρό και θα είναι ακόμη πιο ισχυρό στις 25 Ιουνίου. 


Όσο και αν προσπαθούν κάποιοι να επιβάλουν εκ νέου το φόβο της ακυβερνησίας, ξέρουν πολύ καλά ότι υπάρχει ένας άλλος φόβος, πραγματικός και όχι ο φανταστικός φόβος που επισείουν τα συστήματα επικοινωνίας που υπηρετούν το Μέγαρο Μαξίμου. 


Είναι ο κίνδυνος μιας παντοδυναμίας ανεξέλεγκτης, ασύδοτης που θα συνεχίσει με αμετροέπεια τα παιχνίδια, τα παρακρατικά παιχνίδια, όπως φάνηκε στις υποκλοπές της συγκάλυψης μεγάλων σκανδάλων και βέβαια ένα ισχυρό πελατειακό κράτος εις βάρος του δημοσίου συμφέροντος που υπηρετεί ισχυρά ολιγαρχικά συμφέροντα. 


Γι αυτό ζητώ να στηρίξετε τη δημοκρατική παράταξη σε αυτή τη νέα πορεία. Να γνωρίζετε ότι όσο πιο ισχυρό είναι το ΠΑΣΟΚ τα 4 επόμενα χρόνια τόσο πιο ισχυροί θα είναι οι Έλληνες που αγωνιούν για ένα καλύτερο μέλλον. 


Ζήτω λοιπόν εδώ από την Πάτρα. Ζήτω λοιπόν εδώ από την Πάτρα. Δεν χρειάζεται να έχουμε μια από τα ίδια τα επόμενα 4 χρόνια. Και τι σημαίνει μια από τα ίδια; Σημαίνει μια αναποτελεσματική κυβέρνηση και μια αποτελεσματική αντιπολίτευση και μια αλαζονική και πελατειακή κυβέρνηση. Μια αντιπολίτευση η οποία με τα λάθη της διακυβέρνησης της είναι ένα εύκολος αντίπαλος της Νέας Δημοκρατίας που συνεχώς συμψηφίζει τα λάθη της με τα λάθη του χθες. Είναι ο μηχανισμός του φόβου. Δεν επέλεξε ο ελληνικός λαός 21 Μαϊου με το βλέμμα στην ελπίδα για καλύτερες μέρες αλλά από το φόβο μην έρθουν τα χειρότερα με τον κύριο Τσίπρα. 


Με ισχυρό ΠΑΣΟΚ τέρμα ο μηχανισμός του φόβου. Με ισχυρό ΠΑΣΟΚ θα υπάρχει η δύναμη της ελπίδας για καλύτερες μέρες. Η δύναμη της φωνής του λαού, η δύναμη ενός προοδευτικού κινήματος που το πρόγραμμά του φέρνει καλύτερες μέρες για όλους τους πολίτες. 


Φίλες και φίλοι, έχουμε χρέος να μπει τέλος στη χρυσή χορηγία της αντιπολίτευσης. 


Πρέπει τα πραγματικά πεπραγμένα της Νέας Δημοκρατίας να αναδειχθούν από όλους εμάς τις επόμενες μέρες, ώστε να αποδείξουμε στην πράξη ότι ο λόγος της παράταξης από όλους μας, από μένα και από όλους σας, γίνεται κύμα, γίνεται ποτάμι σε κάθε μεριά της χώρας, σε κάθε χωριό, σε κάθε εργασιακό χώρο. Γι αυτό ζητώ εδώ από την Αχαϊα να πάρετε στα χέρια σας τις επόμενες μέρες, τις επόμενες ώρες την αναγέννηση της παράταξης, να μιλήσουμε το λόγο της προόδου και της αλήθειας σε όλους τους συμπολίτες μας. Φίλες και φίλοι, εδώ από την Πάτρα, καλώ κάθε δημοκράτη, κάθε προοδευτικό Έλληνα ό,τι κι αν ψήφισε στις τελευταίες εκλογές να ακουμπήσει τις ελπίδες του στη νέα προσπάθεια της δημοκρατικής παράταξης, στην προσπάθεια της ενότητας, της ανανέωσης, της πολιτικής αυτονομίας. Και να ναι σίγουροι κάθε Ελληνίδα και κάθε Έλληνας και δεσμεύομαι προσωπικά δεν θα απογοητεύσουμε κανένα που θα στηρίξει το ΠΑΣΟΚ στην προσπάθεια αναγέννησης του κινήματός μας. Έχει χρέος η χώρα μας να έχει μια ισχυρή προοδευτική δύναμη. 


Δεν είναι αριστερά, δεν είναι αριστερά να υπάρχει μια ηγεσία στον ΣΥΡΙΖΑ που κρατά σε ομηρία χιλιάδες δημοκράτες και προοδευτικούς πολίτες. Δεν είναι τιμή για τον κύριο Τσίπρα ότι δεν ψήφισε την τροπολογία που απαγόρευε τη συμμετοχή των φονιάδων του Φύσσα στο πολιτικό μας σύστημα και 3 μέρες πριν τις εθνικές εκλογές καλούσε να ψηφίσουν ΣΥΡΙΖΑ οι παραστρατημένοι χρυσαυγίτες. Δεν είναι δικαιοσύνη παντού να καταδικάζει τον στενότερος συνεργάτης και να το έχει στα ψηφοδέλτια του ΣΥΡΙΖΑ. Αυτό δεν είναι η προτεραιότητα η δικιά μας. 


Η προτεραιότητά μας είναι δικαιοσύνη, διαφάνεια, αξιοκρατία γι'αυτό δεν δέχομαι κανένας ξανά να πληγώσει τον ελληνικό λαό. 


Κρατάμε ψηλά το έργο μας, το έργο της παράταξης διαχρονικά, αλλά ό,τι πλήγωσε από την πλευρά του ΠΑΣΟΚ τον ελληνικό λαό, δεσμεύομαι ότι δεν θα ξαναεπαναληφθεί. Όλοι μαζί, γιατί αυτή τη νέα πορεία χωρίς λάθη. Όλοι μαζί με ψηλά τη σημαία του ΠΑΣΟΚ. Όλοι μαζί, έχοντας την πίστη στο έργο μας, την πίστη στην προσφορά μας, ξαναπιάνουμε εδώ από την Πάτρα το έργο του Ανδρέα Παπανδρέου, το κίνημα της δημοκρατικής και προοδευτικής ιστορίας του τόπου. 


Φίλες και φίλοι, όλοι μαζί θα προχωρήσουμε. Κάθε δημοκράτης προοδευτικός πολίτης, όλοι μαζί για να φτιάξουμε ένα ισχυρό ρεύμα πλειοψηφίας μιας σύγχρονης κεντροαριστεράς που αντιμετωπίζει τη συντήρηση, μιας σύγχρονης κεντροαριστεράς που θα είναι κυβέρνηση, κυβέρνηση αξιών, αρχών και όχι κυβέρνηση για την εξουσια, για τις καρεκλες. 


Για αυτό λοιπόν κριτήριο η ελπίδα για καλύτερες μέρες. Ζητώ λοιπόν από κάθε φίλο, από κάθε δημοκράτη να πορευτούμε μαζί. Γιατί μαζί θα πορευόμαστε από δω και στο εξής με ανθρωπιά απέναντι στον κυνισμό, με σοβαρότητα απέναντι στην αλαζονεία, με σιγουριά απέναντι στην αβεβαιότητα, με υπευθυνότητα απέναντι στο λαϊκισμό και την αναξιοπιστία. Σας καλώ όλες και όλους, κάθε δημοκράτη, κάθε προοδευτικό μαζί 25 Ιουνίου να πάρουμε απόφαση αλλαγής, απόφαση κοινωνικής δικαιοσύνης και εθνικής αξιοπρέπειας. Σας καλώ να σηκώσουμε ψηλά την περήφανη σημαία του ΠΑΣΟΚ. Σας καλώ να ενώσουμε τις δυνάμεις μας, να ενώσουμε τις αγωνίες μας, να ενώσουμε τις ελπίδες μας για να γυρίσει η πατρίδα σελίδα. Το έχουμε χρέος σε όλες τις γενιές, το έχουμε χρέος στη νεολαία μας, το έχουμε χρέος στην πατρίδα μας. Γιατί αυτό το κίνημα, το δημοκρατικό, το προοδευτικό γεννήθηκε μόνο για ένα λόγο: για να υπηρετεί το λαό και την πατρίδα, για αυτό ισχυρή εντολή για να έχει πραγματικό αξιόπιστο αντίπαλο η συντήρηση στην πατρίδα. Να 'στε καλά και καλή δύναμη. Είμαι σίγουρος ότι σήμερα, είναι ακόμη βήμα και 25 Ιουνίου ξανά μπροστάρηδες στον αγώνα. Να είστε καλά. Σας ευχαριστώ πάρα πολύ. Είμαι σίγουρος ότι όλοι μαζί θα νικήσουμε. Έχουμε χρέος να μην απογοητεύσουμε κανέναν. 25 Ιουνίου, η ημερομηνία της νίκης, η ημερομηνία της αναγέννησης. Η ημερομηνία που το ΠΑΣΟΚ ξαναγίνεται πρωταγωνιστής στο πολιτικό προσκήνιο της πατρίδας μας. Να είστε καλά και καλό μας αγώνα. 