Φίλες και φίλοι, σας ευχαριστώ από τα βάθη της καρδιάς μου για αυτή την πολύ θερμή υποδοχή εδώ από το γενέθλιο τόπο του ιδρυτή μας του Ανδρέα Παπανδρέου, από το δημοκρατικό νησί της Χίου. Θέλω να σας ευχαριστήσω πάρα πολύ την καθεμία και τον καθένα ξεχωριστά για τον υπέροχο αγώνα που κάνατε οι υποψήφιοι βουλευτές μας, τα μέλη του ΠΑΣΟΚ, οι φίλοι μας για το μεγάλο αποτέλεσμα νίκης, από εδώ από τη Χίο. Η Χίος έστειλε καθαρό μήνυμα ανατροπής των σημερινών συσχετισμών που καθηλώνουν τη χώρα σε ένα τοξικό δίπολο. Και είμαι σίγουρος ότι στις 25 Ιουνίου το μήνυμα από τη Χίο θα είναι μήνυμα απ'άκρη σ'άκρη της χώρας. Φίλες και φίλοι, η κοινοβουλευτική μας ομάδα μεγάλωσε, ανανεώθηκε. Είμαστε πιο ενωμένοι από ποτέ, με πολλούς νέους ανθρώπους, καταξιωμένους στις τοπικές τους κοινωνίες και είμαι πολύ χαρούμενος διότι είχε και ισχυρή γυναικεία παρουσία που δείχνει ότι το κίνημά μας θέλει μπροστά τις γυναίκες, πρωτοπόρες τις μητέρες που κρατούν όρθια την ελληνική οικογένεια, που δυστυχώς δεν έχουν τις ευκαιρίες που έχουν σε άλλα ευρωπαϊκά κράτη. Αυτή η κοινοβουλευτική ομάδα εικονοποιεί την αναγέννηση της δημοκρατικής παράταξης. Όμως, ας είμαστε ειλικρινείς. Τίποτα ακόμη δεν έχει κερδηθεί, γιατί οι νίκες κερδίζονται και δεν χαρίζονται και πρέπει και τις επόμενες εβδομάδες να συνεχίσουμε τον ίδιο αγώνα. Χωριό-χωριό, πόλη-πόλη για την αναγέννηση, τη μεγάλη νίκη, την ανατροπή των σημερινών συσχετισμών. 21 Μαϊου έγινε το πρώτο βήμα. 25 Ιουνίου έχουμε χρέος να κάνουμε το επόμενο μεγάλο βήμα. Διότι η δημοκρατική παράταξη έχει χρέος να αγκαλιάσει τις αγωνίες του ελληνικού λαού. 


Η νέα γενιά. Εκατοντάδες χιλιάδες ελληνόπουλα από όλη την Ελλάδα έφυγαν στο εξωτερικό τα τελευταία 10-12 χρόνια. Αυτά τα παιδιά πρέπει να δουν ότι η χώρα αλλάζει, μεταρρυθμίζεται. Ότι είμαστε ένα κανονικό κράτος, αξιοκρατίας, διαφάνειας, με καλές θέσεις εργασίας, για να γυρίσουν αλλά και όσοι είναι εδώ να έχουν προοπτική. Πεποίθηση της δημοκρατικής παράταξης είναι ότι μόνο αν σταθεί όρθια στα πόδια της η νέα γενιά θα ορθοποδήσει η πατρίδα μας, γι αυτό είναι προτεραιότητα μας οι πολλές ευκαιρίες για τους νέους ανθρώπους, με ισχυρή δημόσια παιδεία, με εφόδια και πάνω απ όλα με μια ώριμη αγορά εργασίας που θα έχουν πολλές ευκαιρίες να κάνουν οικογένεια και να δημιουργήσουν πλούτο. Αυτή είναι η ανάπτυξη για τους πολλούς. Αυτή είναι η δίκαιη ανάπτυξη της παράταξής μας. 


Και όχι η ανάπτυξη του Μητσοτάκη, του αφελληνισμού της ελληνικής οικονομίας, η ανάπτυξη των λίγων και ισχυρών. Αυτή η ανάπτυξη πρέπει να κλείσει τον κύκλο της, γιατί οδηγεί τη χώρα σε νέες δημοσιονομικές περιπέτειες. 


Γνωρίζετε πάρα πολύ καλά ότι τις τελευταίες εβδομάδες δεχθήκαμε έναν ανελέητο πόλεμο. Περάσαμε όμως από τις συμπληγάδες της πόλωσης, της τοξικότητας και της παραπληροφόρησης. Βγήκαμε νικητές σε πείσμα των αντιπάλων μας και των ισχυρών οικονομικών συμφερόντων που τους στηρίζουν, οι οποίοι βολεύονται. Όταν έχεις μια τοξική αντιπολίτευση, τι καλό για μια κυβέρνηση βουτηγμένη στη διαφθορά για να μην μπορεί να συγκριθεί με μια αξιόπιστη λύση, όπως είναι η δημοκρατική παράταξη; Βολεύεται ο κύριος Μητσοτάκης από το ΣΥΡΙΖΑ. Αλλά τώρα είναι εδώ το ΠΑΣΟΚ, ενωμένο, δυνατό. Η πραγματική εναλλακτική δύναμη απέναντι στη Δεξιά, όπως ήμασταν και καλώ κάθε δημοκράτη, κάθε προοδευτικό να ακουμπήσει σε αυτό το ιστορικό κίνημα για να έχει πραγματικό αντίπαλο η Νέα Δημοκρατία και όχι τον χρυσό της χορηγό. Πού είναι σήμερα οι δημοσκόποι που κατήγγειλε ο κύριος Τσίπρας; Ο ίδιος έλεγε, ο κύριος Πολάκης, τα στελέχη του ΣΥΡΙΖΑ ότι τους αδικούν οι δημοσκοπήσεις. Δεν ήτανε λέει 28-29 που τους έδειχναν αλλά 31-32 και τελικά ήταν 20% και απεδείχθη ότι αυτούς στήριξαν προς όφελος της Νέας Δημοκρατίας για να φοβίσουν τους κεντρώους. Ξέρετε; Όπως τα ψέματα έχουν κοντά ποδάρια, έτσι και αυτά τα φτηνά παιχνίδια έχουν κοντά ποδάρια, γιατί το τέλος αυτής της ιστορίας είναι η βούληση του ελληνικού λαού, είναι η δύναμη όλων εσάς, είναι η δύναμη της δημοκρατικής παράταξης. Εμείς στηρίξαμε αυτό το νέο ξεκίνημα στο λαό για το λαό και όχι για τους λίγους και τους ισχυρούς που υπηρετεί το σύστημα της Νέας Δημοκρατίας. Ξέρετε; Σκανδαλωδώς ευνοήθηκαν από τις δημοσκοπήσεις οι δήθεν αντισυστημικοί κύριοι του ΣΥΡΙΖΑ. Ήταν βολική η αντιπολίτευση της μη εναλλακτικής λύσης. Τώρα όμως εδώ έχουν προγραμματική αντιπολίτευση, την αντιπολίτευση του συγκεκριμένου αλλά πριν πάω σε αυτό, θέλω να πω κάτι στους κυρίους του ΣΥΡΙΖΑ. Φταίει λέει το κομμουνιστικό κόμμα, φταίει το ΠΑΣΟΚ γιατί είναι γαλάζιος ο χάρτης. Φταίει και η απλή αναλογική που αυτοί έφεραν. Θέλω να θυμίσω στον κύριο Τσίπρα ότι γαλάζιος ο χάρτης ήταν και το 2019. Όχι μόνο στις εθνικές εκλογές αλλά και στις περιφερειακές εκλογές. Και αν δεν ήταν ο Σταύρος Αρναουτάκης στην Κρήτη, θα είχε 13 περιφέρειες η Νέα Δημοκρατία, κύριε Τσίπρα, για να μην πουλάς φύκια για μεταξωτές κορδέλες. Γαλάζιο τον χάρτη τον έκανες με το διχασμό και το λαϊκισμό σου τα τελευταία 5 χρόνια και ήρθαμε εδώ για να τον κάνουμε πράσινο και δημοκρατικό για μια καλύτερη προοπτική, για μια πραγματική ελπίδα, για όλες τις Ελληνίδες και όλους τους Έλληνες. Φίλες και φίλοι, όμως, τις τελευταίες ώρες δεχόμαστε μια ασύμμετρη επίθεση από τη Νέα Δημοκρατία και τα ισχυρά συμφέροντα της οικονομικής ελίτ που τη στηρίζουν. Ξέρετε, το δίλημμα των εκλογών δεν είναι αυτό που θέλουν να περάσουν. Έλεγαν στις προηγούμενες εκλογές, με ποιον θα πάτε; Και τους απαντούσα: Εμείς έχουμε πρόγραμμα και περιμένουμε τη λαϊκή ετυμηγορία, διότι οι κυβερνήσεις δεν γίνονται στο προσκήνιο, αλλά όπως σε όλη την Ευρώπη με προγραμματικές συγκλίσεις μετά τη λαϊκή ετυμηγορία στο προσκήνιο. Τελικά αποδείχθηκε ότι όλη αυτή η συζήτηση και οι ψευτοεκβιασμοί προς τον ελληνικό λαό έφεραν αποτελέσματα για τον κύριο Μητσοτάκη. 


Με το 40% δεν είναι ποσοστό προσφοράς στο λαό, δεν είναι προσφορά οι Πάτσηδες, δεν είναι προσφορά οι υποκλοπές, δεν είναι προσφορά οι ανισότητες, δεν είναι προσφορά η κατάρρευση του Εθνικού Συστήματος Υγείας, δεν είναι προσφορά η παρακμή της δημόσιας παιδείας, δεν είναι προσφορά η χώρα μας να μπαίνει στο στόχαστρο των ευρωπαϊκών θεσμών για θέματα δημοκρατίας και σεβασμού των ανθρωπίνων δικαιωμάτων. 


Ο μόνος λόγος που ο κύριος Μητσοτάκης, αντί να πέσει, ανέβηκε, είναι διότι ο χρυσός του χορηγός δεν κατάφερε να έχει μια πραγματική προγραμματική κυβερνητική πρόταση για τη χώρα, και τώρα, βέβαια, που βλέπουν ότι το ΠΑΣΟΚ ξαναμπαίνει στο προσκήνιο της ιστορίας, σταθερά, με προοπτική, με λόγο αξιόπιστο, με λόγο προοδευτικό, με ένα νέο πολιτικό ήθος, χωρίς διαδικτυακές συμμορίες που δηλητηριάζουν τα παιδιά μας αλλά με αγώνα προσκηνιακό, καθημερινό, με τον πολίτη δίπλα, αρχίζουν οι περίεργες επιθέσεις. Ποιες είναι αυτές; 


Σήμερα, λέει, ανακάλυψαν ότι το πρόγραμμα του ΠΑΣΟΚ είναι μια φοροκαταιγίδα ενάντια στον ελληνικό λαό. Ποια είναι αυτή η φοροκαταιγίδα; Θέλω λοιπόν να βάλουμε κάτω τα στοιχεία. 150 εισηγμένες επιχειρήσεις το 2022, όταν το γάλα και το ψωμί κάλπαζαν οι τιμές τους, τριπλασίασαν τα κέρδη τους, κύριε Μητσοτάκη, προς το βάρος του ελληνικού λαού, προς όφελος των ισχυρών και όχι προς όφελος της κοινωνικής δικαιοσύνης, της οικονομικής δικαιοσύνης. Και τι κάνατε για αυτό; Τίποτα. 2/3 των εσόδων του κράτους είναι έμμεσοι φόροι. Ποιους πλήττουν οι έμμεσοι φόροι; Μα, τη μεσαία τάξη και τους πιο αδύναμους. 


Και βέβαια, οι αδικίες, οι αδικίες συνεχίζονται. 50 δισεκατομμύρια παραπάνω χρέος φόρτωσε στην πλάτη του ελληνικού λαού ο κύριος Μητσοτάκης. Τρίτοι από το τέλος της Ευρωπαϊκής Ένωσης είναι σε αγοραστική δύναμη οι Έλληνες. Και βέβαια, το εμπορικό έλλειμμα της χώρας είναι το μεγαλύτερο μετά το 2010. Δεν άκουσα τους δημοσιογράφους να ρωτούν συνεχώς τα στελέχη της Νέας Δημοκρατίας πού οδηγεί την πατρίδα μας ο κύριος Μητσοτάκης. Μήπως είναι ο νέος Καραμανλής; Μήπως για άλλη μια φορά με το δημοσιονομικό λαϊκισμό μάς οδηγούν σε περιπέτειες; Τι κάνουν σήμερα; Δίνουν λίγα στους πολλούς και πολλά στους λίγους. Το ίδιο δεν έκανε ο κύριος Καραμανλής και μας έλεγαν το 2007 ότι έχουν μια θωρακισμένη οικονομία; Τι έγινε μετά από 2 χρόνια; Μνημόνια, καταπίεση, αδικία. 


Έχουμε χρέος 25 Ιουνίου να σταματήσουμε τις άδικες και επικίνδυνες πολιτικές που ακολουθεί το σύστημα εξουσίας της Νέας Δημοκρατίας. Γιατί λοιπόν επιτίθενται στο φορολογικό πρόγραμμα του ΠΑΣΟΚ; Ας τα βάλουμε κάτω ένα-ένα. Λένε ότι θέλουμε να φορολογήσουμε τους πιο ισχυρούς. Είναι άδικο αυτό; Είναι άδικο; Σε ποια ευρωπαϊκή χώρα οι ισχυρότεροι δεν πληρώνουν περισσότερα από τους αδύναμους; Και θέλω λοιπόν να τα βάλουμε κάτω συγκεκριμένα. Μας καταγγέλλουν γιατί τα 4,8 εκατομμύρια ευρώ αφορολόγητο σε γονική παροχή τα πάμε στις 400.000 στον γονιό άρα 800.000. Για πείτε μου εσείς; Υπάρχει γονιός της μεσαίας τάξης ή αδύναμος Έλληνας που μπορεί να δώσει στα παιδιά του 4,8 εκατομμύρια ακίνητα αφορολόγητα, κύριε Μητσοτάκη; Ποιον αφορά αυτή η αδικία, το λαό ή τους ολιγάρχες φίλους σας; 


Δεύτερον, τα μερίσματα. Αυτό το νέο πουλέν του κυρίου Μητσοτάκη, ο κύριος Σκέρτσος λέει, η φορολογική πολιτική του ΠΑΣΟΚ και τα μερίσματα είναι άδικη. Χτυπάει τη μεσαία τάξη, αφελληνίζει την ελληνική οικονομία. 5% έχει η Νέα Δημοκρατία οριζόντιο φόρο στα μερίσματα είτε έχεις 10.000 μέρισμα, είτε 70 είτε 2 εκατομμύρια. 


Εγώ λοιπόν πάω στη μεσαία τιμή, στις 70.000. Αυτό που προτείνουμε, για να καταλάβετε το λαϊκισμό και πως τα μίντια στηρίζουν τον κύριο Μητσοτάκη με την επίθεση που μας κάνουν σήμερα, έχει την εξής διαφορά: από 5 σε 10% είναι από 3.500 σε 4.500. 


Για ένα χιλιάρικο, κύριε Σκέρτσο, θα αφελληνιστεί η ελληνική οικονομία ή για τα δισεκατομμύρια κόκκινα δάνεια που πουλήσατε στα funds και εκβιάζουν τα κοράκια τον ελληνικό λαό, τις μικρομεσαίες επιχειρήσεις, τους αγροτικούς συνεταιρισμούς; Αυτός είναι ο κίνδυνος του αφελληνισμού της ελληνικής οικονομίας και όχι η δίκαιη σοσιαλδημοκρατική φορολόγηση. Για αυτό λοιπόν ως εδώ, τέλος, η ταξική φορολογική πολιτική που κερδίζουν οι λίγοι πολλά εις βάρος της μεσαίας τάξης. 


Ναι, στο ισχυρό κοινωνικό κράτος. Ναι, στην δίκαιη φορολογική πολιτική για να έχουμε κοινωνική δικαιοσύνη και εθνική αξιοπρέπεια. Αυτή είναι η πυξίδα του ΠΑΣΟΚ. Αυτή είναι η πυξίδα της δημοκρατικής παράταξης. Και τι θα τα κάνουμε τα έσοδα; Τι θα τα κάνουμε τα έσοδα αυτά; Τα έσοδα των πλουσίων. Τα στοιχεία είναι αμείλικτα αγαπητές φίλες και φίλοι. Δεν υπάρχει μεγαλύτερο εθνικό ζήτημα από το δημογραφικό. Γέρασε η Ελλάδα, τα χωριά μας δεν έχουν πληθυσμούς, δεν υπάρχουν εργαζόμενοι, τα νέα παιδιά φεύγουν στο εξωτερικό, τι θα κάνουμε; Η Πορτογαλία έχει 10 μονάδες φορολογικό συντελεστή διαφορά μεταξύ της οικογένειας χωρίς παιδιά και της οικογένειας με 2 παιδιά. Η Ιρλανδία 15 μονάδες διαφορά. Η Τσεχία 14 μονάδες διαφορά. Η Ελλάδα 3 μονάδες διαφορά. Ποια; Η Ελλάδα που κινδυνεύει να γίνει οκτώμισι εκατομμύρια τα επόμενα 20 χρόνια, δεν δίνει φορολογικά κίνητρα για τα νέα ζευγάρια, αλλά έχει την πολυτέλεια να δίνει φορολογικά κίνητρα για τους ολιγάρχες. Ως εδώ ή απάτη σε βάρος της πατρίδας μας, κύριε Μητσοτάκη. 


Τι άλλο θα κάνουμε για να στηρίξουμε την οικογένεια, τους εργαζόμενους, να μειώσουμε τη μαύρη εργασία; Θα μειώσουμε τους φορολογικούς συντελεστές, τη φορολογία, στη μισθωτή εργασία αποκλιμακώνοντας τις εισφορές. Έτσι θα έχουμε και περισσότερα έσοδα και λιγότερη μαύρη εργασία και μισθούς αξιοπρέπειας για τα παιδιά μας, για να μείνουν εδώ. Αυτό δεν είναι πολιτικές που κατεβάσαμε από το μυαλό μας η νέα γενιά του ΠΑΣΟΚ, είναι πολιτικές που σε όλη την Ευρωπαϊκή Ένωση έχουν κάνει κοινωνίες αξιοπρέπειας και προοπτικής και όχι κοινωνίες διχασμού, κοινωνίες που δεν έχουν τη δύναμη να σταθούν όρθιες στα πόδια τους. Άρα εμείς εξυπηρετούμε το ευρωπαϊκό κοινωνικό πρότυπο: δίκαιη φορολόγηση και ισχυρό κοινωνικό κράτος. 


Ποιο κοινωνικό κράτος; Το κοινωνικό κράτος που έχει στο επίκεντρο την υγεία, τη δημόσια υγεία. Αυτό το κόμμα έφτιαξε το Εθνικό Σύστημα Υγείας με τον Γιώργο Γεννηματά και τον Παρασκευά Αυγερινό. Αυτό το κόμμα έχει χρέος να αναγεννήσει το Εθνικό Σύστημα Υγείας για να σταματήσει ο ελληνικός λαός να είναι τρίτος σε ιδιωτικές δαπάνες σε όλη την Ευρώπη. Μας ξεπερνάει μόνο η Βουλγαρία και η Λιθουανία. Ξέρετε πολύ καλά τα προβλήματα και εδώ στη Χίο στα θέματα υγείας. Ενημερώθηκα προηγουμένως αλλά θέλω να σας πω ότι τα ίδια είναι παντού. Τι κάνουμε; Λόγω της πανδημίας η Ευρώπη έφτιαξε το Ταμείο Ανάκαμψης. Δόθηκαν 32 δισεκατομμύρια, τα 20 επιδοτήσεις. Μα όταν φτιάχνεται ένα ταμείο για την πανδημία, δεν είναι προτεραιότητα η υγεία; 2% του ταμείου έδωσε η Ελλάδα για την υγεία. 11% η Ιταλία, 9% η Πορτογαλία. Εμείς δεσμευόμαστε για 8% για να ισχυρό Εθνικό Σύστημα Υγείας και δεν παραδίδουμε τη δημόσια υγεία, με τα χειρουργεία της ντροπής, τις λίστες της ντροπής στον ιδιωτικό τομέα για να κερδοσκοπούν αυτοί που υπηρετούν το σύστημα εξουσίας της Νέας Δημοκρατίας. 


Φίλες και φίλοι. Δημόσια παιδεία. Ποια δημόσια παιδεία; Ακούμε διχαστικά διλήμματα. Η βάση του 10, τα προβλήματα στα πανεπιστήμια. Τι θα κάνουμε; Εμείς έχουμε μια καθαρή πρόταση που ξεκινάει από τη βάση του εκπαιδευτικού μας συστήματος. Εθνικό απολυτήριο είναι η μόνη λύση για να σταματήσει το δημόσιο σχολείο να είναι πάρεργο με μόνη προτεραιότητα τα φροντιστήρια. Δεν θα είναι οι εξετάσεις, εξετάσεις της μιας εβδομάδας ή ενός μηνός που ένας μαθητής και η οικογένειά του ζουν ένα τεράστιο άγχος για την επιτυχία, αλλά εξετάσεις 2 ετών, ώστε το εθνικό απολυτήριο να οδηγεί με αξιοπρέπεια τα παιδιά στην επιλογή τους. Και βέβαια, με ισχυρή ενισχυτική διδασκαλία για τα παιδιά που δεν έχουν χρήματα. Και με ενίσχυση των ειδικών δομών. Εμείς έχουμε χρέος να φτιάξουμε το σχολείο της συμπερίληψης και να μην είναι δεκάδες χιλιάδες γονείς που τα παιδιά τους έχουν μαθησιακές αδυναμίες ή άλλα είναι στο φάσμα του αυτισμού σε μια δεινή κατάσταση, διότι οικονομικά δεν μπορούν να στηρίξουν τις οικογένειές τους. Αυτές οι δομές ειδικής αγωγής είναι προτεραιότητα σε όλα τα σύγχρονα ευρωπαϊκά κράτη. Έχουμε χρέος να είναι προτεραιότητα και στην Ελλάδα, στην κανονική Ελλάδα που αξίζει πραγματικά στον ελληνικό λαό.


Φίλες και φίλοι. Η Ελληνίδα μάνα. Δεσμεύομαι και εδώ από τη Χίο, από το Βορειοανατολικό Αιγαίο, ότι έχουμε χρέος να γνωρίζει εκ των προτέρων κάθε μάνα ότι κανένα ελληνόπουλο δεν θα μένει εκτός βρεφονηπιακού σταθμού ή δημιουργικού κέντρου απασχόλησης. Ότι θα υπάρξει αύξηση του επιδόματος μητρότητας για τις γυναίκες ελεύθερες επαγγελματίες. Μια τροπολογία που καταθέσαμε στη Βουλή πριν μερικούς μήνες, αλλά την οποία δεν ψήφισε η σημερινή κυβέρνηση. 


Φίλες και φίλοι. Υπάρχει μια κρίση εμπιστοσύνης μεταξύ του λαού και των πολιτικών. Δεν πιστεύει ο λαός. Πολλά λόγια, λαϊκισμοί και λίγες πράξεις. Άλλα λένε πριν τις εκλογές και άλλα κάνουν μετά τις εκλογές. Αναξιοκρατία, διαφθορά, πελατειακό κράτος, αδιαφάνεια. Είναι ο κύριος λόγος που οι νέες γενιές δεν ασχολούνται με τα κόμματα. 


Από την αρχή, είχα ένα στόχο: να κάνω το ΠΑΣΟΚ ξανά να το αγαπήσει η νέα γενιά και θέλω να σας πω ότι αυτό αποδείχθηκε στην κάλπη που για πρώτη φορά σε όλες τις γενιές έχουμε ανάλογη έκφραση και φιλοδοξώ 25 Ιουνίου να κάνουμε πιο ακόμη δυναμική την πίστη της νέας γενιάς στη δημοκρατική παράταξη. Για αυτό λοιπόν δεσμεύομαι για ένα αξιοπρεπές κόμμα, που θα λέει αλήθειες. Αλήθειες με κάθε κόστος. 


Ο κύριος Μητσοτάκης τι έκανε; Έφερε την αξιοκρατία; Εκατοντάδες έλεγχοι της Νέας Δημοκρατίας, δείτε την τραγωδία των Τεμπών, είναι πρωταγωνιστές σε νοσοκομεία, οργανισμούς, καμία αξιοκρατία, άριστη παρέα και όλοι οι άλλοι εργαλεία της παρέας στους δημόσιους οργανισμούς για να κάνει τα ρουσφέτια του το Μαξίμου. Αυτή ήταν η δήθεν νέα εποχή του κυρίου Μητσοτάκη που είτε λόγω των υποκλοπών είτε λόγω της αναξιοκρατίας είτε λόγω της διαφοράς μάς θυμίζει το 90-93, που πρωταγωνιστής ήταν ο πατέρας του και έχουμε χρέος να θυμόμαστε την ιστορία μας. Να θυμόμαστε τα δεινά που έχουν προσφέρει στον τόπο μας αυτές οι πολιτικές επιλογές. 


Εμείς λοιπόν τι λέμε; Διαφάνεια παντού. Τέρμα τα δισεκατομμύρια των απευθείας αναθέσεων. 10 δισεκατομμύρια απευθείας αναθέσεις έχει δώσει η Νέα Δημοκρατία. Αξιοκρατία παντού. Τι σημαίνει αυτό; Μετά τις εκλογές, σε 2 μήνες, ανοιχτός διεθνής διαγωνισμός για τις διοικήσεις όλων των νοσοκομείων και όλων των οργανισμών με ισχυρό οικονομικό κίνητρο να έρθουν οι καλύτεροι Έλληνες, με επάρκεια, με δυνατά βιογραφικά να υπηρετήσουν εσάς και το δημόσιο συμφέρον και όχι να είναι το κράτος εργαλείο της εκάστοτε εξουσίας, προς το όφελος το δικό τους, της αναπαραγωγής της ισχύος τους και όχι προς όφελος των πολιτών. Άνθρωποι που γνωρίζουν τα αντικείμενα, που ξέρουν την υγεία, που ξέρουν την παιδεία, που ξέρουν τις υποδομές για να μπορούν να αξιοποιήσουν σωστά τους ευρωπαϊκούς πόρους και όχι να είναι το κράτος λάφυρο της εκάστοτε εξουσίας. Διαύγεια παντού. Όλες οι αποφάσεις, όλοι οι διαγωνισμοί, η εποχή των ανοιχτών δεδομένων είναι μια εποχή που πρέπει να αξιοποιήσουμε για να υπάρχει διαφάνεια στην ελληνική κοινωνία, να γνωρίζει ο κάθε πολίτης πού πάει και το τελευταίο ευρώ των φόρων που πληρώνει στο κράτος. Ενίσχυση των ανεξάρτητων αρχών. Εμείς φτιάξαμε αυτές τις ανεξάρτητες αρχές, το ΠΑΣΟΚ. Kαι τι έχει γίνει; 15-19 συνεχείς επιθέσεις στις ανεξάρτητες αρχές το σύστημα καμμένου Τσίπρα. Έλεγε ο Μητσοτάκης, θα ρθω εγώ για να φέρω θεσμική κανονικότητα. Γίνονται οι υποκλοπές, επιθέσεις στις ανεξάρτητες αρχές από τον κύριο Γεωργιάδη και τον κύριο Βορίδη. Η μόνη που είναι πιστή στις αξίες της δημοκρατίας, της διάκρισης των εξουσιών, του σεβασμού, των ανθρωπίνων δικαιωμάτων είναι αυτή η παράταξη. Για αυτό είναι η δημοκρατική παράταξη. Δεν έχουμε τίτλους. Δεν έχουμε τίτλους ιδιοκτησίας, αλλά έχουμε αξίες που τους τιμάμε και σηκώνουμε ψηλά τη σημαία της αξιοπρέπειας, τη σημαία της ελπίδας, τη σημαία της δικαιοσύνης, τη σημαία της προοπτικής. Αυτή είναι η παράταξή μας και αυτή η παράταξη αναγεννάται σήμερα και εδώ από το δημοκρατικό νησί της Χίου, τη γενέθλια γη του Ανδρέα Παπανδρέου. 


Φίλες και φίλοι. Οι συνταξιούχοι μας, ένα τεράστιο ζήτημα. Εμείς δεν λέμε πολλά. Μας λένε, έχετε κοστολογήσει το πρόγραμμά σας; Ναι, το έχουμε κοστολογήσει. Αυτοί το έχουνε κοστολογήσει το δικό τους το πρόγραμμα; Εγώ λοιπόν λέω κάτι απλό. Επειδή τα προγράμματα είναι σχετική η κοστολόγηση, ιδιαίτερα όταν μειώνεις συντελεστές φορολογικούς και άλλους τους αυξάνεις και έχει να κάνει καθαρά με το πώς θα πάει η οικονομία, να πει ο κάθε πολιτικός αρχηγός αυτά που είναι καθαρά δημόσιες δαπάνες ποιο κόστος έχουν. Παραδείγματος χάριν οι συντάξεις. Στις συντάξεις θα δώσεις ένα δισεκατομμύριο. 130 εκατομμύρια είναι το χρόνο για 4 χρόνια το δικό μας πρόγραμμα που λέει νέο ΕΚΑΣ για 350.000 χαμηλοσυνταξιούχους. Αυτό που έκοψε ο κύριος Τσίπρας που έταζε ότι θα σκίσει τα μνημόνια. Κατάργηση της προσωπικής διαφοράς που είναι ένα τεράστιο ζήτημα και για τους συνταξιούχους του ΝΑΤ αλλά και για άλλους συνταξιούχους. Και βέβαια, επανόρθωση των αδικιών για τις συντάξεις χηρείας και αναπηρίας που είναι μεγάλο κοινωνικό θέμα και πρέπει να στηρίξουμε όλους αυτούς τους συνανθρώπους μας. Αυτά έχουν ένα συγκεκριμένο μέγεθος, κόστος που μπορεί να σηκώσει η ελληνική οικονομία. 


Φίλες και φίλοι, ιδιωτικό χρέος, τεράστιο ζήτημα μετά το κόστος ζωής. Τι λέμε για το ιδιωτικό χρέος; Δεν μπορεί να αφήσουμε στα funds να εκβιάζουν τους δανειολήπτες. Έχουμε χρέος να ψηφίσουμε ένα νόμο που βάζει πλαίσιο στις διαπραγματεύσεις, ώστε προτεραιότητα να είναι η ρύθμιση και όχι η εξόντωση του δανειολήπτη. Τα κοράκια των funds θέλουν να πάρουνε μπιτ παρά την ελληνική γη για να πάνε να καταστρέψουν άλλες κοινωνίες στο μέλλον. Δεν θα επιτρέψει αυτό το πατριωτικό κίνημα να αφελληνιστεί η ελληνική οικονομία. Για αυτό καλώ όλα τα κόμματα να ψηφίσουμε μαζί ένα κανόνα διαπραγματεύσεων μεταξύ δανειολήπτη και των funds. 


Δεύτερο ζήτημα. Αγροτική γη. Απόλυτη προστασία της αγροτικής γης για να υπάρχει μια δεύτερη ευκαιρία αξιοπρέπειας. 


Ελβετικό φράγκο. 80.000 οικογένειες είναι εγκλωβισμένες στα δάνεια με ελβετικό φράγκο. Η πρότασή μας είναι καθαρή: 1/3 της αύξησης του επιτοκίου λόγω της αλλαγής ισοτιμίας θα είναι στον δανειολήπτη και 2/3 στο τραπεζικό ίδρυμα. Και τέλος οι 120 δόσεις. 


Σας είπε ο κύριος Μητσοτάκης προεκλογικά ότι έφερε τις 120 δόσεις. Πραγματικά δεν υπήρξε μεγαλύτερη προεκλογική κοροϊδία μαζί με τα Youth Pass. Νομίζει ο κύριος Μητσοτάκης ότι οι νέοι της Ελλάδας είναι αναξιοπρεπείς και θα τσιμπούσαν με τα Youth Pass. Έχει αξιοπρέπεια η νέα γενιά και θέλει εργασία, κοινωνική στέγη, δημόσια παιδεία και όχι τα youth pass της αναξιοπρέπειας, του κύριου Μητσοτάκη. 


Εμείς λοιπόν για τις 120 δόσεις λέμε καθολικά να μπορούν να μπουν όλοι στη ρύθμιση, 120 δόσεις για εφορία και ΕΦΚΑ για να υπάρχει ρευστότητα στην αγορά και να αντέξουν οι μικρομεσαίες επιχειρήσεις της χώρας μας. Ταμείο Ανάκαμψης. Τα δάνεια του Ταμείου Ανάκαμψης δεν εδόθησαν για να τα παίρνουν οι ισχυροί με χαμηλότερο επιτόκιο. Αυτοί έτσι και αλλιώς μπαίνουν στις τράπεζες. Προτεραιότητα με ενιαίο χρηματοδοτικό φορέα η μικρομεσαία επιχείρηση με κριτήρια πέρα από τα κριτήρια της αγοράς, ψηφιακά κίνητρα, κλιματικά κίνητρα, κίνητρα συνεργειών, νέων θέσεων εργασίας για να υπάρχει χρηματοδότηση από τα δάνεια του Ταμείου Ανάκαμψης στις μικρομεσαίες επιχειρήσεις. 


Φίλες και φίλοι δεν μπορώ να μην αναφερθώ εδώ από τη Χίο στα ζητήματα που αφορούν την Τουρκία. Η Τουρκία έκανε εκλογές. Τα πράγματα πήραν μια συγκεκριμένη τροπή. Ο κύριος Ερντογάν, σε συμμαχία με τον κύριο Μπαχτσελί των Γκρίζων Λύκων, δεν παράγουν ασφάλεια στη Νοτιοανατολική Μεσόγειο. Και επειδή εμένα δεν μου αρέσουν τα μεγάλα λόγια, θεωρώ ότι η προτεραιότητα είναι ένα νέο Ελσίνκι και όχι οι ανοησίες περί Πρεσπών του Αιγαίου ή θάλασσα δεν έχει σύνορα. Αυτά, οι ιδεοληψίες αυτές της Αριστεράς δεν χωρούν στο πατριωτικό κίνημα του ΠΑΣΟΚ. Φτάνει πια με αυτά τα επικίνδυνα ευφυολογήματα του κυρίου Τσίπρα. Τι είναι το νέο Ελσίνκι; Δεν υπάρχει ευρωπαϊκή προοπτική για την Τουρκία. Υπάρχει ακραία καταπάτηση των ανθρωπίνων δικαιωμάτων εντός της χώρας και βέβαια μια επιθετική δράση σε όλη την περιφέρεια που αφορά και την Ελλάδα και την Κύπρο και άλλες χώρες εκτός της Ευρωπαϊκής Ένωσης. 


Εμείς τι λέμε; Το μόνο κίνητρο είναι η αναβάθμιση της τελωνειακής Ένωσης της Τουρκίας του 1995, με όφελος για την Ελλάδα μια συμφωνία σεβασμού των κυριαρχικών μας δικαιωμάτων και χάραξη θαλασσίων ζωνών μόνο μέσα από σεβασμό του διεθνούς δικαίου. Και βέβαια, μέχρι να γίνουν όλα αυτά που θεωρώ ότι είναι πολύ δύσκολο να γίνουν το επόμενο διάστημα, οι ευρωπαίοι εταίροι πρέπει να δεσμευτούν και αυτό είναι αγώνας όλων των κομμάτων, είναι εθνικός αγώνας, κανένα ευρωπαϊκό κράτος να μην πουλάει ούτε μία σφαίρα στην Τουρκία. Δεν μπορεί αυτός ο λαός να πληρώνει δισεκατομμύρια εξοπλισμών, με βάρος στο κοινωνικό κράτος, στην υγεία και την παιδεία που θα μπορούσαν να πάνε εκεί αυτά τα χρήματα και κάποιοι Γερμανοί και Ισπανοί να δίνουν δισεκατομμύρια για εξοπλισμούς στην Τουρκία. Αυτό δεν είναι ευρωπαϊκή αλληλεγγύη. Εμείς θέλουμε την Ευρώπη των λαών, της αλληλεγγύης και της κοινής εξωτερικής πολιτικής. Στην Ευρώπη του ευρωστρατού, των ευρωπαϊκών συνόρων. Αυτό σημαίνει ενωμένη Ευρώπη και όχι η Ευρώπη των αγορών. Η Ευρώπη του διευθυντηρίου, όπως έλεγε ο ιδρυτής μας Ανδρέας Παπανδρέου. Και αυτά περιμένω να τα ακούσω και από τον κύριο Τσίπρα και από τον κύριο Μητσοτάκη. Διότι στις Βρυξέλλες δεν χρειάζεται να πηγαίνουν κάποιοι για να κάνουνε σχέσεις φιλικές με άλλους ηγέτες. Πρέπει να πηγαίνουν διεκδικώντας για μια καλύτερη Ελλάδα, για μια ισχυρή Ελλάδα, αλλά και για μια καλύτερη Ευρώπη. Η εμπειρία της Ουκρανίας είναι οδηγός. Όπως ο κύριος Πούτιν δημιούργησε τεράστιο γεωπολιτικό ζήτημα στην Ευρώπη, έτσι μπορεί στο μέλλον να κάνει ένας άλλος ηγέτης στη γειτονική χώρα. Και εμείς έχουμε χρέος, για να μη συμβούν τα χειρότερα, να είμαστε πανευρωπαϊκά προετοιμασμένοι και έχουμε χρέος να πρωταγωνιστήσουμε σε αυτές τις ενιαίες πολιτικές της Ένωσης και όχι να ακολουθούμε πολιτικές αδιέξοδες για το μέλλον του Ελληνισμού. 


Το προσφυγικό-μεταναστευτικό. Είναι ένα θέμα που γνωρίζω ότι έχει ταλανίσει πάρα πολύ το Βορειοανατολικό Αιγαίο. Δισεκατομμύρια ευρώ έδωσε η Ευρώπη. Και πρέπει να πούμε και αλήθειες. Συγκριτικά λιγότερα πήρε η Τουρκία από την Ελλάδα. Αν συγκρίνουμε τους πληθυσμούς εκεί και τους πληθυσμούς εδώ. Πρέπει να μάθουμε τι έγιναν όλα αυτά τα χρήματα. Τι γίναν αυτά τα χρήματα; Ποια ήταν η χρησιμότητα των χρημάτων; Πώς τα απορρόφησε η Ελλάδα; Οφείλει να απαντήσει η κυβέρνηση της Νέας Δημοκρατίας και βέβαια, τι έκανε η κυβέρνηση Νέας Δημοκρατίας για να αντιμετωπίσει μακροπρόθεσμα το πρόβλημα; Η λύση είναι μια και είναι θεσμική λύση. Να αλλάξει το Δουβλίνο. Να υπάρχει μεταρρύθμιση του Δουβλίνου. Ο κύριος Μητσοτάκης δεν λέει πολλά για αυτό, γιατί γνωρίζει ότι η συντηρητική Ευρώπη του Λαϊκού Κόμματος είναι αυτή που πάγωσε μέσω της αυστριακής Προεδρίας του κυρίου Κουρτς τότε τις διαπραγματεύσεις για την αλλαγή, τη μεταρρύθμιση του Δουβλίνου. Τι λέμε εμείς οι Σοσιαλιστές; Όποιος μπαίνει στην Ελλάδα δεν κάνει αίτηση ασύλου στην πρώτη χώρα εισδοχής αλλά στο σύνολο των κρατών της Ευρωπαϊκής Ένωσης και το σύνολο των κρατών της Ευρωπαϊκής Ένωσης με μόνιμα προγράμματα μετεγκατάστασης κάνει κατανομή των ανθρώπων αυτών βάσει πληθυσμού, ποσοστών ανεργίας και οικονομικής κατάστασης της χώρας. Αυτές είναι οι πολιτικές αλληλεγγύης που δυστυχώς η Νέα Δημοκρατία τις άφησε στο συρτάρι προς όφελος της συντηρητικής Ευρώπης. Εμείς δεν θέλουμε μόνο οικονομική στήριξη. Θέλουμε ευρωπαϊκή μεταρρύθμιση στα θέματα του προσφυγικού-μεταναστευτικού. Και βέβαια, επειδή δεν είμαστε λαϊκιστές θα πούμε και την άλλη αλήθεια. Έχει ανάγκη χώρα μετανάστες. Στην Κρήτη, στην Πελοπόννησο, στη Θεσσαλία, στη Μακεδονία, τα δέντρα, σαπίζουν οι καρποί, δεν υπάρχουν οι εργάτες γης. Δεν έχουμε χρέος να έχουμε προγράμματα για να έρχονται άνθρωποι εδώ να εργάζονται στην ελληνική γη για να έχουν μια ανταγωνιστική οικονομία του πρωτογενούς τομέα; Τι περιμένει αυτή η κυβέρνηση για να υλοποιήσει ένα στρατηγικό τέτοιο σχέδιο που αφορά την ανταγωνιστικότητα της ελληνικής οικονομίας; Αυτό το κόμμα έχει σχέδιο και δεν διχάζει σε αυτά τα τεράστια ζητήματα τον ελληνικό λαό, αλλά τον ενώνει λύνοντας τα πραγματικά προβλήματα σε όλη την Ελλάδα. Έτσι ούτε τα νησιά μας θα είναι αποθήκες ανθρώπινων ψυχών. Έτσι αυτοί οι άνθρωποι δεν θα πνίγονται στο Αιγαίο και έτσι η χώρα μας θα έχει το δυναμικό που χρειάζεται για μια ανταγωνιστική οικονομία και όχι μια οικονομία που θα καταρρέει γιατί δεν έχει ένα εργατικό δυναμικό που χρειάζεται. 


Αυτά είναι λύσεις συνολικές των προβλημάτων, λύνουν τα προβλήματα κανονικά, με διάλογο, με συναινέσεις, με συγκλίσεις και όχι με ζητήματα όπως ήτανε το θέμα του Έβρου. Και θέλω να το πούμε και αυτό. Τι έγινε στο θέμα του φράχτη του Έβρου; Ποιο ήταν το μεγάλο ζήτημα της σύγκρουσης Νέας Δημοκρατίας και ΣΥΡΙΖΑ; Εμείς το ξεκινήσαμε το φράχτη. Το ΠΑΣΟΚ τον ξεκίνησε. Ποια ήταν η σύγκρουση; Γιατί ο κύριος Τσίπρας αν διαφωνούσε, δεν το γκρέμισε; Γιατί πολύ απλά και για αυτό το θέμα, όπως και για το προσφυγικό-μεταναστευτικό, αντί να ψάξουν λύσεις κοροϊδεύουν συνειδητά τον ελληνικό λαό. Η πρόταση του ΣΥΡΙΖΑ ήτανε απλά να μην πληρώσει το φράχτη ο ευρωπαίος φορολογούμενος. Αυτή ήταν η προτεραιότητά του ΣΥΡΙΖΑ, να τον πληρώσετε εσείς, ο ελληνικός λαός και όχι οι Ευρωπαίοι. Δομές που έπρεπε να τις πληρώνει όλη η Ευρωπαϊκή Ένωση, όπως είναι και η Frontex. Μόνο εάν αυτές οι πολιτικές άμυνας, ασφάλειας και περιφρούρησης των συνόρων είναι μια ευρωπαϊκή πολιτική, μόνο τότε θα έχουμε συνολικές λύσεις για όλα τα προβλήματα σε όλη την Ελλάδα. 


Φίλες και φίλοι, γνωρίζω πάρα πολύ καλά ότι τώρα μετά το 2015 εδώ η οικονομία έχει τεράστια ζητήματα και ιδιαίτερα στη Μυτιλήνη, πολύ μεγάλα ζητήματα. Πρέπει να υπάρξει ένα ειδικό σχέδιο για τη νησιωτικότητα, για την περιφερειακή ανάπτυξη, για όλα τα ζητήματα που αφορούν τα νησιά μας. Όλα μας τα νησιά, όχι μόνο τα ακριτικά νησιά, όλα μας τα νησιά έχουν τεράστια ζητήματα υποδομών. Για αυτό θυμηθείτε ποιο ήταν το κόμμα της περιφερειακής ανάπτυξης; Ποιο ήταν το κόμμα της αυτοδιοίκησης; Αυτό το κόμμα θα εγγυηθεί να υπάρχει δίκαιη κατανομή των ευρωπαϊκών κονδυλίων και όχι ένα αθηνοκεντρικό κράτος το οποίο βολεύεται χαϊδεύοντας την ολιγαρχία και τους λίγους. Περιφερειακή ανάπτυξη είναι ο μονόδρομος για την ισχυρή Ελλάδα του μέλλοντος. 


Φίλες και φίλοι, κλείνοντας θέλω πραγματικά να σας ευχαριστήσω που μετά από χρόνια έχουμε κοινοβουλευτική παρουσία. Αλλά θέλω να ζητήσω από τα βάθη της καρδιάς μου να μην εγκαταλείψετε αυτή την προσπάθεια. Θέλω να με εμπιστευτείτε. Και πιστεύω αυτή η νέα εποχή του ΠΑΣΟΚ, που μάθαμε από τα λάθη μας και δεσμεύομαι για αυτό, δεν θα απογοητεύσει κανέναν Έλληνα και καμία Ελληνίδα. Πυξίδα μας το πολιτικό ήθος, πυξίδα μας η αξιοπιστία, πυξίδα μας ο σεβασμός στον άνθρωπο, πυξίδα μας ο σεβασμός στο περιβάλλον, πυξίδα μας η κοινωνική δικαιοσύνη και εθνική αξιοπρέπεια. Αυτό ήταν το κίνημά μας και ζητώ τις επόμενες εβδομάδες να πάρετε στα χέρια σας η καθεμία και ο καθένας από εσάς ξεχωριστά τον αγώνα για την αναγέννηση του ΠΑΣΟΚ, για την αναγέννηση της δημοκρατικής παράταξης. Ισχυρό ΠΑΣΟΚ σημαίνει η Ελλάδα της αξιοπρέπειας. Ισχυρό ΠΑΣΟΚ σημαίνει ελπίδα και προοπτική για όλες τις Ελληνίδες και όλους τους Έλληνες. 4 εβδομάδες αγώνα και 25 Ιουνίου να είστε σίγουροι ότι όλοι μαζί θα είμαστε ξανά μπροστάρηδες των μεγάλων αλλαγών. Οι πραγματικοί αντίπαλοι της συντήρησης. Η παράταξη που πραγματικά δεν θέλει να αντιμετωπίσει ο κύριος Μητσοτάκης. Η παράταξη του προγράμματος, του ρεαλισμού και της προόδου. Αγωνιστείτε, λίγες μέρες και η μεγάλη νίκη είναι κοντά. Δεσμεύομαι και εδώ από τη Χίο ότι θα κάνω ό,τι περνάει από το χέρι μου 25 Ιουνίου το ΠΑΣΟΚ και κάθε προοδευτικός δημοκράτης να γυρίσει στο σπίτι του, να κάνουμε μαζί μια γενναία νέα αρχή, για τη γενναία, νέα αλλαγή που έχει ανάγκη η πατρίδα μας και ο ελληνικός λαός. Να είστε καλά. Σας ευχαριστώ από τα βάθη της καρδιάς μου και να 'στε σίγουροι 25 Ιουνίου θα φυσάει άνεμος αλλαγής από την Κρήτη, τη Μακεδονία, τη Χίο μέχρι τη Θράκη. Όλη η Ελλάδα ενωμένη, δυνατή, με το ΠΑΣΟΚ ενωμένο, δυνατό. Το ΠΑΣΟΚ της προόδου, της ελπίδας και της προοπτικής. Να είστε καλά, σας ευχαριστώ από τα βάθη της καρδιάς μου. Φίλες και φίλοι, γνωρίζω πάρα πολύ καλά ότι είχαμε χρόνια να κάνουμε τέτοιες συγκεντρώσεις και επειδή αυτή είναι η εναρκτήρια συγκέντρωση για τον αγώνα της 25 Ιουνίου, ξεκινήσαμε από δω για να στείλουμε μήνυμα ότι το ΠΑΣΟΚ θα αγκαλιάσει όλη την πατρίδα μας και ιδιαίτερα τα νησιά μας και ιδιαίτερα τα ακριτικά μας νησιά. Όλη η Ελλάδα μια γροθιά. Εμείς θέλουμε ενωμένο το λαό και όχι διχασμένο λαό προς όφελος της τοξικής πολιτικής κατάστασης που εκπροσωπεί ο ΣΥΡΙΖΑ και η Νέα Δημοκρατία. Ενότητα στο λαό είναι νίκη για την πατρίδα και αυτό είναι η δημοκρατική παράταξη. Να 'στε καλά, σας ευχαριστώ πάρα πολύ.