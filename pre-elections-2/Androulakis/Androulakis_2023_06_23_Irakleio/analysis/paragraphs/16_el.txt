Στην υγεία, ο άνθρωπος που έφυγε σαν σήμερα πριν από 27 χρόνια, είναι ο άνθρωπος που μαζί με τον Γιώργο Γεννηματά και τον Παρασκευά Αυγερινό γέννησαν το Εθνικό Σύστημα Υγείας, που υπηρέτησε για δεκαετίες τους απλούς Έλληνες πολίτες. Αυτό το παιδί του ΠΑΣΟΚ σήμερα είναι σε δεινή κατάσταση, διότι κάποιοι δεν θέλουν να το στηρίξουν. Και δεν υπάρχει πια επιχείρημα ότι δεν έχει χρήματα το κράτος, γιατί έχει το Ταμείο Ανάκαμψης. Γιατί έγινε το Ταμείο Ανάκαμψης; Για τη πανδημία έγινε. Αντί να δώσουν 8-10% του Ταμείου Ανάκαμψης, όπως έκαναν η Πορτογαλία και η Ιταλία, έδωσαν 2-4%. Με αποτέλεσμα στο ΕΚΑΒ να ζούμε τραγικά γεγονότα, γιατί λείπουν 700 διασώστες για να καλυφθούν οι βάρδιες. Αλλά και τις ντροπιαστικές λίστες αναμονής για ένα χειρουργείο. Είναι εξοργιστικό αυτό που μου μετέφεραν στο Νοσοκομείο Παπανικολάου της Θεσσαλονίκης: 3.500 συμπολίτες μας περιμένουν να χειρουργηθούν γιατί υπάρχουν μόνο 7 αναισθησιολόγοι αντί 28 που προβλέπονται. Έχουμε χρέος να δημιουργήσουμε ένα ισχυρό δίκτυο Πρωτοβάθμιας Φροντίδας Υγείας σε όλη την Ελλάδα,  στα νησιά, στην ηπειρωτική χώρα, στις μεγάλες πόλεις. Έχουμε χρέος οι γιατροί μας να παίρνουν καλύτερους μισθούς. Όχι να σπουδάζουν εδώ και να φεύγουν στο εξωτερικό.  Και βέβαια έχουμε χρέος να ενταχθούν όλοι οι υγειονομικοί στα βαρέα κι ανθυγιεινά και όχι η κοροϊδία της πανδημίας που ανταμείφθηκαν με τα παλαμάκια και όχι μια πολιτική που τους αξίζει. 