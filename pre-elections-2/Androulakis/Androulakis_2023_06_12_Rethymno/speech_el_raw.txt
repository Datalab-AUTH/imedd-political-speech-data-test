Σας ευχαριστώ από τα βάθη της καρδιάς μου για τη θερμή σας υποδοχή και στέλνουμε σήμερα από το Ρέθυμνο μήνυμα νίκης και στόχο καθαρό να ξαναδώσουμε στην Κρήτη το πολιτικό χρώμα που της ταιριάζει, το πράσινο της δημοκρατικής παράταξης, το πράσινο της ελπίδας, το πράσινο της αισιοδοξίας, το πράσινο της αξιοπρέπειας. Βρισκόμαστε μόλις 15 μέρες. Το ΠΑΣΟΚ είναι εδώ, ενωμένο, δυνατό 25 Ιουνίου ο μεγάλος νικητής. Το πρώτο βήμα έγινε. Πάμε ξανά δυνατά να γίνουμε ο μεγάλος αντίπαλος της Νέας Δημοκρατίας. Φίλες και φίλοι, έμειναν λιγότερες από 2 εβδομάδες και έχουμε μόνο ένα δρόμο, μόνο ένα μονοπάτι να διαβούμε. Το μονοπάτι του καθημερινού αγώνα, της καθημερινής προσπάθειας, σπίτι-σπίτι, πόλη-πόλη, χωριό-χωριό, σε κάθε εργασιακό χώρο να να ξανά ακουστεί δυναμικά η φωνή της προόδου, η φωνή της λογικής, η φωνή της υπευθυνότητας απέναντι στην τοξικότητα και τον διχασμό που προσέφερε η Νέα Δημοκρατία με τον ΣΥΡΙΖΑ τα τελευταία χρόνια. Αλλά ξέρετε πολύ καλά ότι βολεύτηκε ο κύριος Μητσοτάκης. Βολεύτηκε με μια αντιπολίτευση χορηγό, χρυσό χορηγό. Διότι δεν μπορούμε αλλιώς να ερμηνεύσουμε το αποτέλεσμα μετά από 4 χρόνια μεγάλων κοινωνικών ανισοτήτων, υπονόμευσης του κοινωνικού κράτους, εκτεταμένων φαινομένων διαφθοράς όπως του κυρίου Πάτση και άλλα βέβαια, τις υποκλοπές, το παρακράτος των υποκλοπών, τη συγκάλυψη, τα παιχνίδια με τη δικαιοσύνη και αντί η Νέα Δημοκρατία να κατρακυλά, η Νέα Δημοκρατία να ανεβαίνει. Γιατί συνέβη αυτό; Είδε ο λαός να καλυτερεύει τη ζωή του; Ο λαός φοβήθηκε τα χειρότερα και είμαστε εδώ για να επιλέξει όχι με γνώμονα το φόβο, αλλά με γνώμονα την ελπίδα και την προοπτική κάθε οικογένειας των νεότερων γενεών. 


Για αυτό έχουμε χρέος να αναγεννήσουμε το κίνημα του Ανδρέα Παπανδρέου για να υπάρχει η επιλογή αξιοπρέπειας, επιλογή προόδου για κάθε Ελληνίδα και κάθε Έλληνα. Και καλώ εδώ από το δημοκρατικό Ρέθυμνο, από την Κρήτη, το ιστορικό κάστρο της δημοκρατικής παράταξης κάθε Ελληνίδα, κάθε Έλληνα δημοκράτη, προοδευτικό να έρθει να αγκαλιάσει τη νέα μας προσπάθεια. 25 Ιουνίου ο στόχος είναι ένας: το ΠΑΣΟΚ να ξαναγίνει το μεγάλο κίνημα των αλλαγών, των μεταρρυθμίσεων που θα δώσει στον ελληνικό λαό μια γνήσια ελπιδοφόρα προοπτική. Κουραστήκαμε τα χρόνια της τοξικότητας. Διαδικτυακές συμμορίες, ευχολόγια, λαϊκισμοί, χαμηλή ποιότητα δημόσιου διαλόγου. Έχουμε χρέος με το πρόγραμμά μας, με τις συγκεκριμένες θέσεις μας, με τις προτάσεις μας για το κοινωνικό κράτος, για την οικονομία, τη φορολογία, την ανάταση του αγροτικού τομέα, την ανταγωνιστική παραγωγή να αποδείξουμε ότι υπάρχει αξιόπιστη προοδευτική δύναμη. Και αυτή είναι η μεγάλη μας φιλοδοξία, το βράδυ της Κυριακής των εκλογών να είμαστε ισχυρή, αξιόπιστη προοδευτική δύναμη που θα μπορεί να δείξει τον άλλο δρόμο απέναντι στη συντήρηση, απέναντι στο πελατειακό κράτος, απέναντι στην αξιοκρατία, απέναντι στην αδιαφάνεια. 


Φίλες και φίλοι, τις τελευταίες μέρες έχουμε γίνει μάρτυρες μας μιας αδιανόητης πολιτικής σύγκρουσης μεταξύ της Νέας Δημοκρατίας και ΣΥΡΙΖΑ. Δείχνουν μέσα από αυτή τη σύγκρουση ότι είναι βαθιά τυχοδιώκτες. Ότι μπροστά στο εφήμερο πολιτικό συμφέρον, στο μικροκομματικό τους συμφέρον, δεν λογαριάζουν ούτε εθνικά ζητήματα, όπως το ευαίσθητο ζήτημα της Θράκης και των Ελλήνων μουσουλμάνων. Τι είδαμε; Από τη μια την κυρία Μπακογιάννη να μιλά σε ένα χωριό της Κομοτηνής λες και είμαστε στη δεκαετία του '50, με τον ακραίο δεξιό δεσποτικό λόγο απέναντι σε Έλληνες πολίτες. Καταδικάζουμε αυτό το λόγο. Δεν έχει να κάνει με μια σύγχρονη ευρωπαϊκή χώρα κύριοι της Νέας Δημοκρατίας. Και από την άλλη, τον κύριο Τσίπρα, ο οποίος δεν ξεκαθαρίζει τα πράγματα. Μπορεί να είναι βουλευτές του ελληνικού Κοινοβουλίου, κάποιοι που αμφισβητούν τη Συνθήκη της Λωζάνης; Μα η συνθήκη της Λωζάνης μιλάει για Έλληνες μουσουλμάνους. Ας είμαστε λοιπόν ξεκάθαροι, ας σταματήσουν τα παιχνίδια Νέα Δημοκρατία και ΣΥΡΙΖΑ, τα φτηνά προεκλογικά παιχνίδια. 


Και το λέμε αυτό εμείς που με τον πατριωτικό μας χαρακτήρα, με την υπευθυνότητα μας δείξαμε την προοπτική για να είναι ενωμένος ο λαός της Θράκης, Χριστιανοί και μουσουλμάνοι. Ο Ανδρέας Παπανδρέου γκρέμισε τις μπάρες της ντροπής. Ο Κώστας Σημίτης με υπουργό Εξωτερικών τον Γιώργο Παπανδρέου έκανε το νόμο του 5 τοις χιλοίς που έβαλε στα πανεπιστήμια εκατοντάδες χιλιάδες Έλληνες μουσουλμάνους και μετά από 20 χρόνια έχουν πενταπλασιαστεί οι επιστήμονες στη Θράκη. Αυτό το κόμμα έδωσε προοπτική. Αυτό το κόμμα είναι το κόμμα του σεβασμού των ανθρωπίνων δικαιωμάτων. Αυτό το κόμμα είναι το ελπιδοφόρο κόμμα της προόδου, που μπροστά σ αυτές τις απαράδεκτες μικροκομματικές νοοτροπίες μπαίνει ανάχωμα, διότι εμείς οραματιζόμαστε την Ελλάδα κανονική ευρωπαϊκή χώρα και όχι μια χώρα έτοιμη να διχαστεί με το παραμικρό προς όφελος μικρών συμμοριών της καθημερινής πολιτικής δράσης. 


Φίλες και φίλοι, πρέπει να απαντήσει επίσης ο κύριος Τσίπρας, γιατί το καλοκαίρι πέρσι δεν ψήφισε τον νόμο για την εκλογή του Μουφτή. Αυτά είναι τα πολιτικά ερωτήματα και ας αφήσουν τις συνωμοσιολογίες και τα υπονοούμενα. Αν έχουν να πουν κάτι περισσότερο να το πουν δημοσίως στον ελληνικό λαό για να σταματήσει αυτό το παιχνίδι των επικίνδυνων εντυπώσεων. 


Φίλες και φίλοι, έχουμε χρέος όμως, μιας και ανοίξαμε το ζήτημα αυτό, να ξεκαθαρίσουμε κάποια πράγματα για τα εθνικά μας ζητήματα. Το κίνημά μας με λόγο προοδευτικό πατριωτικό έχει σταθεί σε πολύ κρίσιμες στιγμές. Εμείς βάλαμε την Κύπρο στην Ευρωπαϊκή Ένωση. Εμείς με την πολιτική του Ελσίνκι καθορίσαμε τις σχέσεις Ευρωπαϊκής Ένωσης-Τουρκίας, αλλά τώρα που δεν έχει καμία προοπτική ευρωπαϊκή η Τουρκία, τι κάνουμε; Όταν όλο το πολιτικό σύστημα ακόμη και αν έβγαινε ο Κιλιτσντάρογλου, και ο Ερντογάν αμφισβητούν ευθέως τα κυριαρχικά δικαιώματα της χώρας μας. Κι εμείς ακούμε συνεχώς για εξοπλισμούς. Εμείς ψηφίσαμε με ρεαλιστικό τρόπο την ενίσχυση της αποτρεπτικής δύναμης της χώρας μας. Δεν παίξαμε παιχνίδια λαϊκισμού όπως ο ΣΥΡΙΖΑ, αλλά ως πότε; Ως πότε θα συνεχίζεται το ράλι των εξοπλισμών; Γι αυτό, πρώτη προτεραιότητα του ΠΑΣΟΚ δεν είναι αυτό το ράλι ανταγωνισμού με την Τουρκία αλλά είναι να σταματήσει η Δύση να πουλά έστω και μια σφαίρα στην Τουρκία όσο αυτή καταπατά κυριαρχικά δικαιώματα και δεν σέβεται συνθήκες καλής γειτονίας στην Ελλάδα και στην Κύπρο. Το εμπάργκο όπλων είναι πρώτη προτεραιότητα για ένα πατριωτικό κίνημα. Γιατί άλλωστε πρέπει να καταλάβουν και οι εταίροι μας. Δεν μπορεί η Ελλάδα να πληρώνει δισεκατομμύρια ευρώ από τους κόπους και τις θυσίες του ελληνικού λαού για να φυλάσσουμε τα ευρωτουρκικά σύνορα που είναι βεβαίως και ελληνοτουρκικά. Το ίδιο συμβαίνει και με άλλες χώρες, τη Φιλανδία, την Εσθονία, την Κύπρο. Τι πρέπει να κάνουμε; Πρέπει να προχωρήσουμε παραιτέρω και παρακάτω αν θέλουμε την Ευρώπη των λαών και της αλληλεγγύης, πρέπει να σταθούμε όρθιοι και να πρωταγωνιστήσουμε στην πολιτική της ενιαίας εξωτερικής πολιτικής της Ευρώπης, του ευρωστρατού, όπως και με τη Frontex, τα ελληνικά σύνορα να έχουν ευρωπαϊκό στρατό για να γνωρίζει οποιοσδήποτε υπονομεύει τις συνθήκες καλής γειτονίας ότι δεν έχει απέναντί του ένα λαό ή 2 λαούς, αλλά 27 λαούς της Ευρωπαϊκής Ένωσης. Αυτή είναι η μεγάλη διαφορά του δικού μας φιλοευρωπαϊσμού από τα χάδια που κάνουν κάποιοι στις Βρυξέλλες. Εμείς θέλουμε την Ευρώπη ενωμένη αλλά με σεβασμό στη χώρα με αλληλεγγύη και όχι μια Ευρώπη και μια Δύση που θα χαϊδεύει την Τουρκία και θα περιφρονεί τις μεγάλες αδυναμίες που υπάρχουν στο ευρωπαϊκό στερέωμα. Και τα λέω αυτά, διότι μετά την εμπειρία της Ουκρανίας, τα αυτιά των ευρωπαϊκών λαών είναι ανοιχτά για να μην υπάρχει μια νέα περιπέτεια με αναθεωρητές ηγέτες, όπως έγινε με τον Πούτιν. 


Φίλες και φίλοι, έχουμε χρέος να μιλήσουμε για το μεγάλο ζήτημα που αφορά το Εθνικό Σύστημα Υγείας. Είδαμε τι έγινε τις τελευταίες εβδομάδες με το ΕΚΑΒ στην Κω στη νέα Μάκρη. Γιατί δεν έχουμε στηρίξει το Εθνικό Σύστημα Υγείας; Κάποτε με τα μνημόνια κόπηκαν πάρα πολλοί πόροι και πολλές φορές άδικα. Σήμερα όμως με το Ταμείο Ανάκαμψης; Με τα 20 δισεκατομμύρια επιδοτήσεων και τα 10 δισεκατομμύρια δανείων, η χώρα δεν είχε την πολυτέλεια να προσλάβει 700 διασώστες, με αποτέλεσμα σε 67 σημεία σε όλη τη χώρα, όπως με πληροφόρησε η διοίκηση του ΕΚΑΒ να υπάρχει μόνο ένα ασθενοφόρο για εικοσιτέσσερις ώρες, 3 οκτάωρες βάρδιες, όταν στην Κω περιμένουν εκατοντάδες χιλιάδες τουρίστες και σε μέρη της ηπειρωτικής Ελλάδας ανάλογα προβλήματα. Είχε την πολυτέλεια να προσλάβει 1000 άτομα πανεπιστημιακής αστυνομίας που δεν υπάρχουν πουθενά σήμερα, ενώ θα μπορούσαν με έναν διαγωνισμό να έχουν βάλει ιδιωτικές εταιρείες να φυλάσσουν τα πανεπιστήμια και οι προσλήψεις να γίνουν στους τομείς που πονάει το κοινωνικό κράτος, στην υγεία και την παιδεία. Αυτή είναι η αξιακή μας διαφορά από τη Νέα Δημοκρατία, ότι εμείς με τον Γιώργο Γεννηματά και τον Παρασκευά Αυγερινό ιδρύσαμε το Εθνικό Σύστημα Υγείας και αυτοί το υπονομεύουν σε μέγιστο βαθμό. Και σου λένε ότι ξέρετε, αυτό το ζήτημα του Εθνικού Συστήματος Υγείας είναι διαχρονικό. Άλλα λένε τα στοιχεία. Τα στοιχεία λένε ότι τα τελευταία χρόνια ήμασταν τρίτοι σε ιδιωτικές δαπάνες υγείας σε όλη την Ευρώπη. Αμφισβητούσαν τα στοιχεία μέχρι πρόσφατα στελέχη της Νέας Δημοκρατίας στα τηλεπαράθυρα. Προχθές βγήκαν τα νέα στοιχεία. Χειροτέρευσε η θέση της χώρας, δεύτεροι σε ιδιωτικές δαπάνες μόνο οι Βούλγαροι και οι Έλληνες στις 27 χώρες της Ευρωπαϊκής Ένωσης πληρώνουν τέτοιο ποσοστό ιδιωτικών δαπανών υγείας γιατί έχει καταρρεύσει το ΕΣΥ. Αυτή είναι, λοιπόν, η κοινωνική δικαιοσύνη; 


Εμείς τι λέμε; Όχι 2-4% του Ταμείου Ανάκαμψης αλλά 8-10%. Άλλωστε πάνω από αυτό δίνουν και οι Πορτογάλοι και οι Ισπανοί και οι Ιταλοί με ανάλογα προβλήματα για να έχουμε εκτεταμένο δίκτυο πρωτοβάθμιας υγείας. Αυτό έλειψε την εποχή της πανδημίας, με αποτέλεσμα κυματοθραύστης είναι το δημόσιο νοσοκομείο και όχι η πρωτοβάθμια, όπως στην υπόλοιπη Ευρώπη. Μισθοί στο μέσο όρο της Ευρωπαϊκής Ένωσης για τους υγειονομικούς. Δεν μπορεί να συνεχίζεται αυτό που συμβαίνει σήμερα, να σπουδάζουν γιατροί στην Ελλάδα και να φεύγουν στη Γερμανία και στη Γαλλία που έχουν έλλειψη γιατρών. Πρέπει να υπάρχουν κίνητρα μισθολογικά. Και βέβαια να τελειώσει η κοροϊδία με τα βαρέα και ανθυγιεινά. Να ενταχθούν επιτέλους στα βαρέα και ανθυγιεινά οι υγειονομικοί μας, όπως το αξίζουν και όπως πρέπει και όπως κάποιοι δεσμεύτηκαν, αλλά τους κορόιδεψαν όπως κορόιδεψαν χιλιάδες Έλληνες. Και μιλώ για την κυβέρνηση της Νέας Δημοκρατίας. 


Τι άλλο πρέπει να κάνουμε; Κοινωνικό κράτος, παιδεία. Σκιαμαχούν για τη βάση του 10. Αυτό είναι μόνο το πρόβλημα; Το πρόβλημα το μεγάλο στην παιδεία μας είναι ότι πια δεν είναι κέντρο βάρους το σχολείο, αλλά το φροντιστήριο. Τι κάνουμε για να ανατρέψουμε αυτό το πρόβλημα και να πληρώνουν λιγότερα οι γονείς για να μπουν τα παιδιά τους στο πανεπιστήμιο; Φέρνουμε το εθνικό απολυτήριο ώστε ένα παιδί να μην κρίνεται σε 15 μέρες, αλλά στα 2 τελευταία χρόνια του λυκείου, ώστε να υπάρχει αξιοπρέπεια και χαμηλό κόστος για να μπεις στη σχολή που εσύ προτιμάς και όχι τη σχολή που επιβάλλει το πορτοφόλι της οικογένειας σου. Για μας είναι προτεραιότητα η δημόσια παιδεία ως κινητήριος μοχλός κοινωνικής ανοδικότητας του ελληνικού λαού, όπως έγινε τη δεκαετία του 80 και του 90. Αυτή την παιδεία εμείς οραματιζόμαστε και όταν κάποιοι ρωτούν για το άρθρο 16, προφανέστατα αν υπάρχουν κάποιοι επιχειρηματίες που θέλουν να επενδύσουν σε ένα ιδιωτικό πανεπιστήμιο, εμείς δεν θα μπούμε εμπόδιο, αλλά δεν είναι αυτό η προτεραιότητά μας. Προτεραιότητά μας είναι το παιδί της αδύναμης οικογένειας και της μεσαίας τάξης να μπορεί μέσω της δημόσιας παιδείας όλων των βαθμίδων να πετύχει στη ζωή του και να κάνει τα όνειρά του πραγματικότητα. Αυτό είναι το όραμά μας για ένα ισχυρό κοινωνικό κράτος και όχι να παραδώσουμε το κοινωνικό κράτος σε ιδιώτες και κερδοσκόπους. Φίλες και φίλοι, το δημόσιο σχολείο όμως έχει και άλλο χαρακτήρα. Σε πολλά μέρη της Ελλάδας συναντώ γονείς, και το λέω αυτό διότι είναι το πιο τραγικό αυτής της προεκλογικής εκστρατείας και της δικής μου προσωπικής εμπειρίας. Γονείς που έχουν παιδιά στο φάσμα του αυτισμού. Άνθρωποι 40-45 ετών που μου λένε ότι ο φόβος τους είναι τι θα κάνουν τα παιδιά τους όταν αυτοί φύγουν από τη ζωή. Φανταστείτε και ελάτε στη θέση ενός νέου γονέα 40 και 45 ετών, να σκέφτεται το τέλος της ζωής του για το παιδί του. Αυτό δεν είναι κανονικό ευρωπαϊκό κράτος και εμείς, το ΠΑΣΟΚ έχει προτεραιότητα τις δομές ειδικής αγωγής για να δημιουργήσουμε επιτέλους το σχολείο της συμπερίληψης και όχι μόνο και όχι μόνο να δίνουν κάποια επιδόματα που δεν φτάνουν πουθενά για αυτές τις οικογένειες. Και βέβαια, η ενισχυτική διδασκαλία για να μειωθούν οι μαθησιακές ανισότητες στα σχολεία. 


Φίλες και φίλοι, το ΠΑΣΟΚ γνωρίζει πάρα πολύ καλά τα λάθη που έκανε στο παρελθόν. Δεν είναι ένα κόμμα αμετανόητο. Για αυτό δεσμεύτηκα από την πρώτη στιγμή της εκλογής μου να φέρουμε ένα νέο πολιτικό ήθος στον τόπο και για να οικοδομήσουμε μια νέα σχέση εμπιστοσύνης, ιδιαίτερα με τις νεότερες γενιές που αποστρέφονται τα κόμματα ως χυδαίους πελατειακούς μηχανισμούς. Για αυτό είπα και το θεωρώ ότι πρέπει να το κάνουμε όλοι στη χώρα μας, την καθολική αξιοκρατία στην επιλογή διοικητών νοσοκομείων και οργανισμών απεδείχθη και με τραγικό τρόπο στο απίστευτο γεγονός, στην απίστευτη τραγωδία των Τεμπών όπου κομματικά στελέχη της Νέας Δημοκρατίας χωρίς γνώση των τρένων, χωρίς γνώση του ΟΣΕ είχαν κρίσιμες θέσεις, αλλά αυτό συμβαίνει σε όλο το δημόσιο τομέα. Γι αυτό εμείς τι λέμε; Κάθε κυβέρνηση, μόλις σχηματίζεται, για 2 μήνες να κάνει ανοιχτό διεθνή διαγωνισμό, να κατατίθενται βιογραφικά Ελλήνων εντός και εκτός της χώρας, να γίνεται αξιοκρατικά επιλογή από έναν ανεξάρτητο οργανισμό, από μια ανεξάρτητη ομάδα επιστημόνων και με πενταετή θητεία να υπηρετούν εσάς και όχι το εκάστοτε Μέγαρο Μαξίμου, ως ένας σκληρός πελατειακός μηχανισμός, προσωπικός μηχανισμός ενός κράτους λάφυρο του εκάστοτε πρωθυπουργού. Και βέβαια, διαφάνεια παντού. 


Ποια είναι η διαφάνεια του κυρίου Μητσοτάκη; Οι 3700 μετακλητοί υπάλληλοι; Ή τα 10 δισεκατομμύρια απευθείας αναθέσεων; 


Διαύγεια παντού, διαγωνισμοί για να γνωρίζει ο κάθε Έλληνας πού πηγαίνει και το τελευταίο ευρώ του φόρου του. Αυτό σημαίνει για μας μια νέα εποχή αναδόμησης του ελληνικού κράτους, χωρίς να συνεχίζονται οι παθογένειες που μας οδήγησαν στα μνημόνια. Γιατί αν δεν βάλουμε τώρα τέλος να είστε σίγουροι ότι θα μας ξαναοδηγήσουν σε δημοσιονομική περιπέτεια. 


Και το λέω αυτό διότι τα στοιχεία της οικονομίας είναι αποκαλυπτικά. Κρύφτηκαν βέβαια οι οικονομολόγοι, οι expert, αυτοί που γνωρίζουν καλά τα πράγματα, δεν τους βλέπουμε πια στα κανάλια. Πού είναι να πουν για το δημόσιο χρέος; Πού είναι να πούνε για το εξωτερικό έλλειμμα; Πού είναι να μιλήσουν για το εμπορικό έλλειμμα; Για τη δομή του φορολογικού συστήματος; 50 δισεκατομμύρια νέο χρέος φόρτωσε σε 4 χρόνια ο Μητσοτάκης στις πλάτες τις δικές σας, των παιδιών σας και των επόμενων γενεών. Το εξωτερικό έλλειμμα είναι το μεγαλύτερο από το 2010. Και όταν λένε ότι αυτό συμβαίνει σε όλη την Ευρώπη, ψεύδονται. Δεν συμβαίνει σε όλη την Ευρώπη. Η Πορτογαλία με ανάλογα ζητήματα όπως η Ελλάδα είχε 1% έλλειμμα πέρσι και 1% πλεόνασμα φέτος. Η Ελλάδα είχε 12% έλλειμμα πέρσι και 9% έλλειμμα φέτος. Γιατί δεν γίνεται αυτή η συζήτηση; Και μας ρωτάνε κάποιοι πού θα βρείτε τα λεφτά για να στηρίξετε την παιδεία; Πού θα βρείτε τα λεφτά για να στηρίξετε την υγεία; Και τους απαντάμε, να μας πει πρώτα ο κύριος Μητσοτάκης τι έκανε 50 δισεκατομμύρια χρέος που φόρτωσε στις πλάτες του ελληνικού λαού. Γιατί δεν έχω ξαναδεί πουθενά στον κόσμο να θέλουν να απολογηθεί η αντιπολίτευση αντί να απολογείται η κυβέρνηση της Νέας Δημοκρατίας. 


Φίλες και φίλοι, έχουμε χρέος να τα πούμε όλα. Και για το φορολογικό και για την οικονομία και για την ανταγωνιστικότητα. Μας ψέγουν γιατί προτείνουμε, λέει, φοροκαταιγίδα. Ό,τι προτείνουμε αφορά το 0,02 του ελληνικού λαού. Δεν ξέρω πόσοι ανάμεσά σας μπορούν να μεταβιβάσουν έως 4,8 εκατομμύρια ευρώ στα παιδιά τους αφορολόγητα. Ποιους αφορά αυτή η πολιτική; Είναι δυνατόν σε μια χρεοκοπημένη Ελλάδα με εκατοντάδες χιλιάδες Ελληνόπουλα φεύγουν στο εξωτερικό να υπάρχουν πολιτικές επιλογές που επιτρέπουν σε ολιγάρχες να μεταβιβάζουν έως 4,8 εκατομμύρια ευρώ αφορολόγητα; Αυτό υπηρετεί 1000 οικογένειες. Εμείς τι λέμε; Πλαφόν και για τους 2 γονείς ή 800.000€ για κάθε παιδί. Που να αφορά και τους μικρομεσαίους και τους αδύναμους και τη μεσαία τάξη και ανθρώπους με μεγαλύτερα εισοδήματα, αλλά όχι τους ολιγάρχες. Είναι αυτό φοροκαταιγίδα; Κι όταν μας λένε τι θα κάνετε αυτά τα χρήματα, για μας πρώτη προτεραιότητα είναι το δημογραφικό, τα χωριά μας, οι πόλεις μας. Γερνάει ο πληθυσμός. Τι κάνουμε; Μα να κάνουμε ό,τι κάνουν τα υπόλοιπα ευρωπαϊκά κράτη. Μια οικογένεια χωρίς παιδιά στην Ελλάδα και μια οικογένεια με 2 παιδιά στην Ελλάδα έχουν 3 μόνο μονάδες λιγότερο φορολογικό συντελεστή. Ο μέσος ευρωπαϊκός όρος είναι 10 μονάδες φορολογικού συντελεστή. Γιατί; Διότι όλη η Ευρώπη έχει δημογραφικό και δεν στηρίζουν πια μόνο τα 3 και τα 4 παιδιά, αλλά και τα 2 παιδιά με αφορολόγητα. Εμείς γιατί όχι; Εμείς δεσμευόμαστε ότι η φορολογική δικαιοσύνη και στήριξη της οικογένειας σημαίνει το λιγότερο 8-10 μονάδες λιγότερος φόρος για τις οικογένειες με 2 παιδιά. Αυτό είναι στήριξη της οικογένειας στη χώρα μας. Και βέβαια, το λέω αυτό γιατί αυτό συμβαίνει και στα υπόλοιπα κράτη. 10 μονάδες νομίζω ή 11 η Πορτογαλία, 14 η Τσεχία, 15 η Ιρλανδία για να στηρίξουν το δημογραφικό τους. 


Μαύρη εργασία. Τι λέμε; Όντως ο ΣΥΡΙΖΑ ξέσκισε τον ελληνικό λαό σε ασφαλιστικές εισφορές, αλλά γιατί να πάμε πίσω; 


Να πάμε μπροστά. Να μειώσουμε εκ νέου τις ασφαλιστικές εισφορές. Μόνο έτσι ο νέος θα μάθει ότι μπορεί να εργάζεται χωρίς μαύρη εργασία. Έτσι θα αντέξουν τα ταμεία μας και έτσι θα παίρνουμε και μισθούς αξιοπρέπειας με μικρότερες ασφαλιστικές εισφορές. Αυτές οι πολιτικές δεν είναι πολιτικές για τους λίγους. Δεν είναι φοροκαταιγίδα, είναι κοινωνική δικαιοσύνη. Απλά αυτοί που χτυπούν το ΠΑΣΟΚ και αυτές τις προτάσεις είναι αυτοί που θα πληρώσουν, οι χιλιάδες οικογένειες που υπηρετεί πιστά ο κύριος Μητσοτάκης. Εμείς υπηρετούμε την πατρίδα, εμείς υπηρετούμε τον ελληνικό λαό και έχουμε άλλες προτεραιότητες. Και βέβαια, ο ΦΠΑ στα βασικά αγαθά. Το ακούσαμε και αυτό, λαϊκισμός. Μα είναι λαϊκισμός να μειώσεις τον ΦΠΑ σε λίγα βασικά αγαθά για να μπορεί ο πιο ευάλωτος Έλληνας να αγοράζει το γάλα του, το ψωμί του και δεν είναι λαϊκισμός ότι η Νέα Δημοκρατία στο πρόγραμμά της του 2019 μιλάει για μειωμένο ΦΠΑ και στις 2 κατηγορίες; 

Τότε μπορούσαν, τώρα δεν μπορούν; Αλλά τι συμβαίνει; Σας λένε ότι μειώσαμε τους συντελεστές και κέρδισε ο λαός στα 4 χρόνια 7 δισεκατομμύρια. Ισχύει. Βέβαια, οι συντελεστές μειώθηκαν περισσότερο για τους πλούσιους και λιγότερο προς τα κάτω. Εμείς τι απαντάμε; Ότι σε 2 χρόνια πήραν 5 δισεκατομμύρια παραπάνω ΦΠΑ και ειδικό φόρο κατανάλωσης από τους πιο αδύναμους και τη μεσαία τάξη. 


Για αυτό λοιπόν μιλάμε για ένα άλλο μείγμα πολιτικής και αυτά δεν είναι σενάρια ούτε είναι πράγματα τα οποία δεν υπάρχουν. Αν δείτε τη φορολογική δομή, ό,τι προτείνουμε, είναι αυτό που συμβαίνει σε όλες τις ευρωπαϊκές χώρες για να υπάρχει ισχυρό κοινωνικό κράτος, ανάπτυξη, παραγωγή και αξιοπρέπεια. Ο στόχος μας είναι η δικαιοσύνη. Ο στόχος μας είναι κάθε πολίτης να νιώθει ότι το κράτος του προσφέρει, ότι σέβεται τον κάθε πολίτη, την κάθε οικογένεια. 


Φίλες και φίλοι. Πέρα όμως από τα φορολογικά, την υγεία, την παιδεία, υπάρχουν και άλλα πολύ μεγάλα ζητήματα που αφορούν τους συνταξιούχους. Εμείς δεν λαϊκίζουμε. Εμείς λέμε 3 μέτρα, 3 μέτρα κόστους ενός δισεκατομμυρίου 130 εκατομμυρίων. Το πρώτο είναι η καθιέρωση ενός νέου ΕΚΑΣ στη θέση αυτού που κατήργησε ο κύριος Τσίπρας. Ένα νέο ΕΚΑΣ για 350.000 χαμηλοσυνταξιούχους. Το δεύτερο η κατάργηση της προσωπικής διαφοράς από 1/1/24 για 4 χρόνια έχει δημοσιονομικό αποτύπωμα. Τον τέταρτο χρόνο δεν υπάρχει κανένα κόστος για τον προϋπολογισμό και βέβαια οι άδικες διατάξεις για τις συντάξεις αναπηρίας και χηρείας να μην υπάρχουν πλέον ώστε αυτοί οι άνθρωποι που είναι σε δύσκολη θέση να πάρουν τις συντάξεις που τους αναλογούν. Δημόσιοι υπάλληλοι. Πρέπει να φτάσουμε στο επίπεδο του πληθωρισμού και αυτό κοστίζει ένα δισεκατομμύριο 200 εκατομμύρια, άρα όλες αυτές οι παρεμβάσεις με 2,3 δισεκατομμύρια είναι λογικές. Δεν λέμε για δέκατη τρίτη σύνταξη γιατί είναι 2,7 δις, γιατί πάνω από όλα δεν θέλουμε να νιώσει κανένας πολίτης ότι το ΠΑΣΟΚ σε αυτή τη νέα εποχή είπε πράγματα που δεν μπορεί να κάνει για να υφαρπάξει την ψήφο του. Λέμε πράγματα συγκεκριμένα με αξιοπρέπεια, με λογική για να ξέρει κάθε πολίτης ότι το ΠΑΣΟΚ θέλει να τον στηρίξει όπως μπορεί, αλλά πάντα με τρόπο δημοσιονομικά ασφαλή. 


Ένα άλλο ζήτημα τεράστιο που αφορά και την Κρήτη και την υπόλοιπη Ελλάδα είναι το ιδιωτικό χρέος. Έλεγαν κάποιοι στο παρελθόν, μην πληρώνετε, θα φέρουμε Σεισάχθεια. Είναι αυτοί οι χρυσοί χορηγοί της Νέας Δημοκρατίας που πήγαιναν σε χωριά και πόλεις και έλεγαν μην πληρώνετε τα δάνειά σας, θα βρούμε ρυθμίσεις. Και το 2015, μόλις έγιναν κυβέρνηση, πούλησαν δισεκατομμύρια κόκκινα δάνεια, με νόμο ΣΥΡΙΖΑ-Ανεξάρτητων Ελλήνων στα κοράκια των funds, με αποτέλεσμα συνεταιρισμοί, ιδιώτες, μικρομεσαίοι επιχειρήσεις, επιχειρήσεις να είναι σε μια δεινή κατάσταση, εκβιαζόμενοι από αυτά τα κερδοσκοπικά ιδρύματα. 


Εμείς τι λέμε; Πρέπει να υπάρξει καθολική προστασία της κύριας κατοικίας για τους ευάλωτους και τη μεσαία τάξη. Όπως έκανε το ΠΑΣΟΚ το 2010 για να υπερασπιστούμε τους πιο αδύναμους συνανθρώπους μας. Δεύτερον, πρέπει να ψηφίσουμε ένα νόμο που θα βάζει κριτήρια διαπραγματεύσεων με τα funds. Κριτήρια που οδηγούν σε ρυθμίσεις και όχι να αφήσουμε ανεξέλεγκτη την αγορά, με αποτέλεσμα τα funds να οδηγούν σε εξόντωση χιλιάδες επιχειρήσεις και συνεταιρισμούς. Επίσης, θεωρούμε ότι πρέπει να μειωθεί το περιθώριο κέρδους των τραπεζών για τους συνεπείς δανειολήπτες για να έχουν κίνητρα όλοι και αυτοί που δεν άντεξαν να έχουν μια δεύτερη ευκαιρία αξιοπρέπειας, αλλά και αυτοί που άντεξαν να έχουν κίνητρα να συνεχίσουν να πληρώνουν τα δάνεια τους. Και τέλος οι 120 δόσεις. Eίμαι σίγουρος ότι αν αύριο το πρωί πάτε στην πόλη του Ρεθύμνου και ρωτήσετε μικρομεσαίες επιχειρήσεις: Ενταχθήκατε στις 120 δόσεις που έκανε η Νέα Δημοκρατία; Να είστε σίγουροι ότι μετριούνται στα δάχτυλα του ενός χεριού αυτοί που θα συναντήσετε, διότι πολύ απλά δεν είναι μια ρύθμιση για πολλούς, αλλά για ελάχιστους. Εμείς δεσμευόμαστε 120 δόσεις για όλους, για εφορίες και ΕΦΚΑ για να ρυθμιστεί η αγορά και να υπάρχει ρευστότητα στις επιχειρήσεις. Στόχος μας να κρατήσουμε όρθια, με προοπτική, τη μικρομεσαία επιχείρηση. 


Φίλες και φίλοι, το δημογραφικό. Είπα προηγουμένως τις φορολογικές μας πολιτικές, αλλά δεν είναι μόνο αυτές. Έχουμε χρέος να στηρίξουμε την οικογένεια, έχουμε χρέος να στηρίξουμε την Ελληνίδα μάνα. Γι αυτό με ένα ισχυρό ΠΑΣΟΚ δεσμεύομαι ότι κανένα παιδί, καμίας οικογένειας δεν θα μένει εκτός βρεφονηπιακών σταθμών και δημιουργικών κέντρων απασχόλησης. Έτσι στηρίζουμε εμπράκτως την ελληνική οικογένεια. Και δεύτερο, την τροπολογία που καταθέσαμε πριν τις εκλογές, θα την καταθέσουμε και μετά από αυτές τις εκλογές, ώστε να υπάρχει αύξηση του επιδόματος μητρότητας για τις γυναίκες ελεύθερες επαγγελματίες. 


Και βέβαια, το πρόγραμμα κοινωνικών κατοικιών. Ο κύριος Μητσοτάκης προσπάθησε να μιμηθεί την πρότασή μας. Αλλά ξέρετε, τι αποκαλύπτει ότι περιφρονεί τα μεγάλα προβλήματα της νέας γενιάς; Όταν τα υπόλοιπα κράτη ενέταξαν στο Ταμείο Ανάκαμψης δεκάδες χιλιάδες κατοικίες, ο ίδιος στο Ταμείο Ανάκαμψης ενέταξε 100 σπίτια, 70 στην Αθήνα και 30 στη Θεσσαλονίκη. Και όταν το ΠΑΣΟΚ άρχισε να μιλάει γι αυτό το θέμα, λέει, θα κάνω πρόγραμμα. Τι είναι το πρόγραμμα του; Δίνει χαμηλότοκα δάνεια για να αγοράσουν σπίτια οι νέοι. Αν ρωτήσετε, πολλοί έχουν εγκριθεί να πάρουν δάνεια, αλλά την τιμή που έχουν σήμερα τα κινητά δεν μπορεί το δάνειο να φτάσει, άρα αυτό πάλι είναι για τους λίγους, τους έχοντες. 


Εμείς τι λέμε; Με Ταμείο Ανάκαμψης, με φορολογικά κίνητρα και κίνητρα ανακατασκευής, εντάσσουμε κλειστά σπίτια και νέες κατοικίες σε μία κοινωνική δεξαμενή στόχου 150.000 κατοικιών στα 4 χρόνια για να στεγάσουν νέα ζευγάρια και αδύναμους Έλληνες με χαμηλό ενοίκιο και όταν αυτοί οι άνθρωποι σταθούν όρθιοι στα πόδια τους να πηγαίνουν άλλες οικογένειες, αυτό είναι κοινωνική δικαιοσύνη και στήριξη των Ελλήνων και όχι να φτιάξεις πελάτες, δίνοντας χαμηλότοκα δάνεια. Αυτό που λέμε,  συμβαίνει σε όλα τα ευρωπαϊκά κράτη. Αυτό που κάνει ο κύριος Μητσοτάκης έχει αποτύχει ήδη.


Φίλες και φίλοι, δεν μπορώ εδώ από το Ρέθυμνο να μην αναφερθώ στα αγροτικά. Είμαστε το κόμμα που στήριξε την αγροτιά από τη δεκαετία του 80, της έδωσε αξιοπρέπεια και προοπτική και επειδή το αίμα νερό δεν γίνεται, είμαστε ξαναδώ εδώ ξανά το ΠΑΣΟΚ για να αγκαλιάσει τον αγροτικό κόσμο της χώρας, δίνοντας κίνητρα ανταγωνιστικότητας, παραγωγής, προοπτικής για να είναι ζωντανά τα χωριά μας, ζωντανή η ελληνική ύπαιθρος. Το αγροτικό εισόδημα που χάθηκε τα τελευταία χρόνια φτάνει το 1,3 δισεκατομμύρια. Το 70% των αγροτών μας έχει μεγάλες οφειλές σε δημόσια ταμεία, ΕΦΚΑ και τράπεζες. Εμείς τι λέμε; Μειώνουμε το κόστος παραγωγής ειδικά για τα αγροτικά εφόδια, με μηδενισμό του ειδικού φόρου κατανάλωσης στο αγροτικό πετρέλαιο την περίοδο της κρίσης. 2 μέτρα για αγροτικά εφόδια και πετρέλαιο. 


Δεύτερον, κατά προτεραιότητα εντάσσονται σε πάρκα ανανεώσιμων πηγών ενέργειας κτηνοτρόφοι, συνεταιριστές, δήμοι, ενεργειακές κοινότητες σε όλη την Ελλάδα και όχι οι ανανεώσιμες πηγές να είναι για τους 5 ισχυρούς εις βάρος του εκδημοκρατισμού της παραγωγής ηλεκτρικής ενέργειας. Και το λέμε αυτό, γιατί πώς θα έχουμε σταθερό κόστος παραγωγής αν όλη αυτή την ενιαία ανάπτυξη, τη νέα βιομηχανία, τη νέα παραγωγή ηλεκτρικής ενέργειας, τη δώσουμε μόνο σε ισχυρούς; Αυτό συμβαίνει μόνο εδώ. Σε όλες τις ευρωπαϊκές χώρες, είτε με μικρές ενεργειακές κοινότητες παραγωγών, μεταποιητών, συνεταιρισμών είτε με δημοτικές ενεργειακές κοινότητες είτε με φωτοβολταϊκά στις στέγες θωρακίζουν τον ευάλωτο από την ενεργειακή φτώχεια και τον παραγωγό από την αύξηση του κόστους παραγωγής. 


Εμείς έχουμε ένα άλλο σχέδιο από αυτό της Νέας Δημοκρατίας, ένα σχέδιο που υπηρετεί τους πολλούς, τους παραγωγούς και όχι τους ολιγάρχες της χώρας, όπως χαϊδεύει συνεχώς και με το θέμα της ενέργειας ο κύριος Μητσοτάκης. Δείτε τι ακούσαμε όταν είπαμε για φορολόγηση των υπερκερδών των ηλεκτροπαραγωγών, των προμηθευτών και των τραπεζών. Δεν πρέπει να φορολογηθούν τα υπερκέρδη τους; Δισεκατομμύρια ευρώ πήραν από επιδοτήσεις και τα είδαμε μετά στο τιμολόγιο της ΔΕΗ. Εμείς τα πληρώσαμε. Δεν πρέπει να πληρώσουν και αυτοί κάτι και τι θέλω να πω; Όταν το 2022 έπεσε το εισόδημα του ελληνικού λαού, 7% μειώθηκαν οι πραγματικοί μισθοί, αυτοί πώς κατάφεραν να τριπλασιάσουν τα κέρδη τους εν διαμέσω ενεργειακής κρίσης; Άρα, είναι δίκαιο να φορολογηθούν τα υπερκέρδη τους και όποιος κερδοσκοπεί εις βάρος της χώρας, της μεσαίας τάξης και του ελληνικού λαού, να ξέρει ότι το κράτος είναι εδώ για να ρυθμίζει την αγορά και όχι για να έχουμε μια αγορά η οποία θα είναι ζούγκλα για τους λίγους εις βάρος των πολλών. Και σε αυτό το θέμα η σοσιαλδημοκρατία έχει λύσεις, βάζει κανόνες και ρυθμίζει την αγορά. Δεν επιτρέπει σε ισχυρά συμφέροντα να κερδοσκοπούν εις βάρος των λαών. 


Φίλες και φίλοι, τέλος για το θέμα του αγροτικού τομέα. Τις τελευταίες μέρες, την προτελευταία εβδομάδα ήρθα εδώ στο Ρέθυμνο, πήγα στον αγροτικό συνεταιρισμό με τα ξακουστά τυριά. είχα βρεθεί προηγουμένως στη Χίο, στο Κέντρο Έρευνας Μαστίχας με τα ιδιαίτερα εξειδικευμένα προϊόντα, είχα πάει στην μονή Τοπλού με τα τυποποιημένα κρασιά, με το τυποποιημένο λάδι και μετά πήγα και στο Μουσείο Μελιού της Ρόδου. Θέλω με αυτή μου την πορεία να στείλω ένα μήνυμα. Και για τους επιχειρηματίες του τουρισμού, αλλά και για τη χώρα ευρύτερα. Τουρισμός δεν σημαίνει να πανηγυρίζουμε όταν έρχονται 25 εκατομμύρια ή 30 εκατομμύρια ταξιδιώτες στην Ελλάδα. Τουρισμός σημαίνει να βάλουν μετρήσιμους στόχους ώστε να κερδίζουν όλοι και οι κτηνοτρόφοι και οι αγρότες και οι μεταποιητές και οι εργαζόμενοι. Αυτός είναι ο τουρισμός της προστιθέμενης αξίας. Και αυτό βέβαια δεν είναι εφεύρημα του ΠΑΣΟΚ. Αυτό κάνει η Ιταλία χρόνια, αυτό κάνει η Ισπανία χρόνια, αυτό κάνουν και οι Πορτογάλοι μετά την οικονομική κρίση και όταν πας στις πατρίδες τους γεύεσαι τα εγχώρια προϋόντα, γίνεσαι πρεσβευτής τους και μετά αναζητάς αυτά τα προϊόντα στα ράφια των σούπερ μάρκετ όλης της Ευρώπης και όλου του κόσμου. Αυτό είναι το όραμά μας για ένα τουρισμό προστιθέμενης αξίας που ενώνει τις δυνάμεις με τη μεταποίηση, με τον πρωτογενή τομέα και δημιουργούμε νέες θέσεις εργασίας σε όλη την Ελλάδα για να μείνουν εδώ τα ελληνόπουλα με καλούς μισθούς για να έχουμε εξαγωγές, παραγωγική οικονομία και ισχυρή κοινωνία. 


Φίλες, φίλες και φίλοι, πραγματικά πιστεύω ότι η παράταξη αυτή 21 Μαΐου έκανε ένα πρώτο μεγάλο βήμα, ιδιαίτερα όταν οι πολιτικοί μας αντίπαλοι, και αποκαλύπτουν τώρα και οι 2 το σχέδιό τους, ήθελαν ένα μικρό ΠΑΣΟΚ, ένα ΠΑΣΟΚ εργαλειοποιημένο στα σχέδιά τους. Απέτυχαν και απέτυχαν γιατί μίλησε ο κυρίαρχος λαός. Αυτόν τον λαό καλώ να αγκαλιάσει το δημοκρατικό προοδευτικό σχέδιο δικαιοσύνης για την πατρίδα μας και να μας δώσει νέα ισχυρή φωνή στις 25 Ιουνίου. Αυτό το κόμμα δεν έπαιξε ποτέ με τα άκρα, γι αυτό το λένε δημοκρατική παράταξη. Δεν χάιδεψε ποτέ ούτε Χρυσή Αυγή για να πάρει ψήφους ούτε χτύπησε ανεξάρτητες αρχές ούτε υπονόμευσε δικαιοσύνη και ανθρώπινα δικαιώματα. Αυτά θα τα συναντήσετε στο ΣΥΡΙΖΑ και τη Νέα Δημοκρατία. Ακούω τον κύριο Μητσοτάκη να λέει, και αν έχω 149, τι θα κάνω; Να κάνω εκλογές τον Αύγουστο; Δηλαδή τι λέει ο Μητσοτάκης; Ψηφίστε με, να μη σας χαλάσω τις διακοπές. Τον προηγούμενο μήνα έλεγε ψηφίστε με γιατί δεν ήρθε να με συναντήσει ο κύριος Ανδρουλάκης. Αυτά είναι παιδικά επιχειρήματα. Αν υπήρχε στο προηγούμενο αποτέλεσμα ο σημερινός εκλογικός νόμος, η Νέα Δημοκρατία θα έχει 172 έδρες και ας σταματήσουν τα συστημικά μίντια να φοβίζουν τον ελληνικό λαό. Τα πράγματα είναι πάρα πολύ απλά. Ο κίνδυνος πλέον δεν είναι η αστάθεια, αλλά η παντοδυναμία της Νέας Δημοκρατίας και ζητώ ισχυρή εντολή για να είμαστε ισχυρή αντιπολίτευση, ανάχωμα στην αλαζονεία και το πελατειακό κράτος του συστήματος εξουσίας του κυρίου Μητσοτάκη. Αλλά ακόμη κι αν ο ελληνικός λαός του έδωσε εν τέλει 149 έδρες, έχει λύσεις ο κύριος Μητσοτάκης. Ο κύριος Βορίδης σε κορυφαίο υπουργείο. Ο κύριος Γεωργιάδης σε κορυφαίο υπουργείο. Ο κύριος Πλεύρης σε κορυφαίο υπουργείο. Ο μπαμπάς τους, ο κύριος Καρατζαφέρης από κοντά στηρίζει το δήθεν φιλελεύθερο κύριο Μητσοτάκη. Από κοντά και ο κύριος Κρανιδιώτης. Έκλεισε το κόμμα του το ακροδεξιό, στηρίζει και αυτός το δήθεν φιλελεύθερο κύριο Μητσοτάκη. Άρα λοιπόν, κύριε Μητσοτάκη, έχετε όλους αυτούς στο κόμμα σας, ο Βελόπουλος ή η Νίκη θα σας χαλάσει; Έχετε λοιπόν επιλογές στην ακροδεξιά πολυκατοικία διότι αυτό δεν είναι φιλελεύθερο κέντρο, αυτό είναι για την εξουσία, δεν υπάρχουν αρχές, δεν υπάρχουν αξίες. 


Εδώ λοιπόν επειδή υπάρχουν και αρχές και αξίες, προχωράμε με αξιοπρέπεια, με πρόοδο, με τα ψηφοδέλτιά μας, με τον ελληνικό λαό και ζητώ από το Ρέθυμνο να αγκαλιάσει την προσπάθεια μας κάθε προοδευτικός δημοκράτης για να ξαναγίνει το νησί μας πράσινο και η παράταξή μας ισχυρή. Ένα ισχυρό δημοκρατικό κίνημα σε όλη την Ελλάδα. 


Αλλά για τον κύριο Τσίπρα, ο οποίος λέει φταίει το ΠΑΣΟΚ, το ΚΚΕ, η απλή αναλογική που κέρδισε η Νέα Δημοκρατία. Όλοι φταίνε εκτός από αυτόν. Ας τα βάλουμε κάτω. Είχαμε απλή αναλογική το 2019; Μα το 19 έχασε σε εθνικές, σε ευρωεκλογές και αν δεν ήτανε ένα κορυφαίο στέλεχος της αυτοδιοίκησης, ο Σταύρος ο Αρναουτάκης, μπλε θα ήταν όλη η Ελλάδα το 2019. Άρα ποιο ΠΑΣΟΚ φταίει και ποιο ΚΚΕ; Ο χρυσός χορηγός ήταν ο λαϊκισμός και η καταστροφική διακυβέρνηση του '15-'19 κύριε Τσίπρα και επιτέλους αναλάβετε τις ευθύνες σας και αφήστε αυτό το κόμμα να χαράξει τη νέα πορεία και να ξαναγίνει ο πραγματικός αντίπαλος της Νέας Δημοκρατίας για να μπορεί να υπάρχει η ισχυρή και αξιόπιστη αντιπολίτευση και όχι οι λαϊκιστές που έμαθαν με τις τοξικές συμμορίες και το λόγο του διχασμού. Αλλά ξέρετε; Ο κάθε πολιτικός στην πολιτική του ζωή έχει σημεία καμπής. Το σημείο καμπής για τον κύριο Τσίπρα ήταν λίγες μέρες πριν τις εθνικές εκλογές της 25ης Μαϊου, που αποκάλυψε γιατί δεν ψήφισε την τροπολογία για να εμποδίσουμε τους νεοναζιστές φονιάδες του Παύλου Φύσσα να πάρουν μέρος στις εκλογές. Το αποκάλυψε λέγοντας, οι παραστρατημένοι ψηφοφόροι του φυλακισμένου που επέτρεψε η Νέα Δημοκρατία να κάνει διακοπές από τη φυλακή, να ψηφίσουν το ΣΥΡΙΖΑ. 


Αυτή η παράταξη δεν παρακαλάει την ακροδεξιά, είναι η δημοκρατική παράταξη με τις αρχές, με την ιστορία της και είμαστε αυτοί που όλα τα χρόνια της μεταπολίτευσης είχαμε μέτωπο με τα άκρα, με τη συντήρηση. Είμαστε η παράταξη της κοινωνικής δικαιοσύνης και της εθνικής αξιοπρέπειας. Είμαστε το ΠΑΣΟΚ που ιδρύθηκε να υπηρετεί το λαό και την πατρίδα και αυτό το ΠΑΣΟΚ σας καλώ να το πάρετε στα χέρια σας και να δώσουμε μαζί αγώνα τις επόμενες 14 μέρες. Αν αγωνιστούμε ενωμένοι, να είστε σίγουροι ότι το βράδυ της 25ης Ιουνίου ο ήλιος του ΠΑΣΟΚ θα ξαναανατείλει ως ο ήλιος δικαιοσύνης και προοπτικής. Ο ήλιος της ελπίδας θα είναι ξανά πάνω από τη χώρα. Για αυτό 14 μέρες έμειναν, ας αγωνιστούμε ενωμένοι για να είμαστε οι μεγάλοι νικητές. 25 Ιουνίου είναι ημέρα ορόσημο, όλοι μαζί θα νικήσουμε, να'στε καλά. Σας ευχαριστώ από τα βάθη της καρδιάς μου. Φίλες και φίλοι, κλείνοντας θέλω να γνωρίζετε και εδώ από το Ρέθυμνο ότι αυτή η σχέση που ξεκίνησε με την καθεμία και τον καθένα ξεχωριστά είναι μια άρρηκτη πολιτική σχέση που κανείς δεν θα μπορέσει να την υπονομεύσει. Είναι μια σχέση εμπιστοσύνης. Δεν πρόκειται να απογοητεύσουμε καμία Ελληνίδα και κανέναν Έλληνα που θα μας στηρίξει 25 Ιουνίου. Θα είμαστε δίπλα στον πολίτη μέσα και έξω από το ελληνικό κοινοβούλιο εμείς να αγωνιστούμε για τις πραγματικές του αγωνίες. Αυτό είναι το λαϊκό κίνημα του ΠΑΣΟΚ και αυτό το κίνημα θέλω να ξανααγκαλιάσουν οι νέοι άνθρωποι της πατρίδας μας. Γι αυτό σας παρακαλώ δώστε αγώνα. Με αγώνα θα είμαστε οι μεγάλοι νικητές. Με αγώνα Θα καταφέρουμε αυτό που πριν 2 χρόνια φαινόταν ακατόρθωτο, τη μεγάλη νίκη για την αναγέννηση της δημοκρατικής παράταξης. Να είστε καλά. Σας ευχαριστώ και εδώ από το Ρέθυμνο από τα βάθη της καρδιάς μου. Το μήνυμα και σήμερα είναι μήνυμα νίκης, απ άκρη σ άκρη της χώρας, να 'στε καλά. Η Κρήτη, το Κάστρο του ΠΑΣΟΚ, η Κρήτη που αγάπησε τον Ανδρέα Παπανδρέου ξανά στην πρωτοπορία του αγώνα της αναγέννησης. Να είστε καλά, καλή δύναμη. 


Κι ένα τραγούδι για το μεγάλο μας δημιουργό, τον Γιάννη Μαρκόπουλο, που έφυγε από τη ζωή χθες. Αφιερωμένο στον Γιάννη της μεταπολίτευσης, ένα μεγάλο Έλληνα, ένα μεγάλο Κρητικό που με το έργο του ενέπνευσε πολλούς, πολλές γενιές Ελλήνων, ένα έργο που αγκάλιασε τους δημοκρατικούς αγώνες, τις ρίζες μας. Καλό του ταξίδι του ευχόμαστε. Στην οικογένειά του, θερμά συλλυπητήρια και κλείνουμε αυτή τη συγκέντρωση με ένα αγαπημένο τραγούδι του μεγάλου δημιουργού. 


Να 'στε καλά και 25 Ιουνίου το Ρέθυμνο θα έχει έδρα και το ΠΑΣΟΚ θα είναι πανίσχυρο. Να 'στε καλά. 