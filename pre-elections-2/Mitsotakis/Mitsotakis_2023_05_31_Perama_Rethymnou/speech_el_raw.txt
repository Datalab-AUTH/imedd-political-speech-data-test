Καλημέρα σας και σας ευχαριστώ γι’ αυτή την ωραία υποδοχή. Δήμαρχε, αγαπητέ Γιάννη, φίλες και φίλοι, δεν μπορούσα να μην περάσω από τον Μυλοπόταμο σε αυτή τη διήμερη περιοδεία την οποία κάνω στο νησί μας, για να σας ευχαριστήσω προσωπικά που εδώ στον Μυλοπόταμο δώσατε στην παράταξή μας το μεγαλύτερο ποσοστό απ’ όλους τους Δήμους στην Περιφερειακή Ενότητα Ρεθύμνου.Ένα μεγάλο ευχαριστώ στην καθεμία και στον καθένα ξεχωριστά για τη στήριξη την οποία δώσατε στη Νέα Δημοκρατία, η οποία όμως -έτσι την εκλαμβάνω, μου το επιτρέπετε- είναι μια στήριξη και στο δικό μου το πρόσωπο, καθώς είχα βάλει με τον εαυτό μου και με όλους τους συνεργάτες μας ένα στοίχημα στην αρχή αυτής της προεκλογικής περιόδου, το οποίο φαινόταν δύσκολο -ίσως όχι τόσο δύσκολο εδώ στο Ρέθυμνο, αλλά δύσκολο σε κάποιες άλλες Περιφερειακές Ενότητες της Κρήτης- να είναι όλη η Κρήτη γαλάζια. Και τον στόχο μας αυτό τον πετύχαμε.
 
Και βέβαια, η Κρήτη είναι γαλάζια και θα παραμείνει γαλάζια. Γιατί δεν πρέπει να ξεχνάμε ότι έχουμε ακόμα μία εκλογή μπροστά μας, δεν έχουμε τελειώσει και πρέπει να είμαστε απολύτως σίγουροι ότι στην επόμενη κάλπη, της 25ης Ιουνίου, δεν θα υπάρχει κανείς εφησυχασμός, όλοι όσοι μας ψήφισαν θα μας ξαναφηφίσουν και ενδεχομένως να κερδίσουμε και κάποιους ακόμα νέους συμπολίτες μας.Ένας καλός φίλος μού είπε μία ωραία μαντινάδα: «σήμερα όλοι οι ψηφοφόροι σου εδώ σε καμαρώνουν και αυτοί που δε σε ψήφισαν ίσως το μετανιώνουν». Κρατώ το «ίσως».
 
Κύριε Δήμαρχε, κατ’ αρχάς θέλω να σας πω ένα μεγάλο ευχαριστώ για τις υπηρεσίες τις οποίες έχετε προσφέρει συνολικά όλες αυτές τις δεκαετίες στην Τοπική Αυτοδιοίκηση.Θέλω να ξέρετε ότι είχαμε μία άριστη συνεργασία με τον Δήμαρχο για την επίλυση μεγάλων και μικρών προβλημάτων του τόπου. Εμείς στηρίξαμε την Τοπική Αυτοδιοίκηση περισσότερο από οποιαδήποτε άλλη κυβέρνηση στην ιστορία της Μεταπολίτευσης, με πολλά χρηματοδοτικά εργαλεία. Δεν κοιτάξαμε κόμματα στην Αυτοδιοίκηση -άσχετα αν εσύ φορούσες πάντα και φοράς μπλε σακάκι.Νομίζω ότι με αυτόν τον τρόπο καταδείξαμε ότι τελικά αυτό το οποίο έκανε τη διαφορά μεταξύ της Νέας Δημοκρατίας και των πολιτικών μας αντιπάλων ήταν ακριβώς ότι εμείς σκύψαμε πάνω στα πραγματικά προβλήματα της κοινωνίας και δώσαμε λύσεις στα προβλήματα. Κρατήσαμε την κοινωνία όρθια εν μέσω μεγάλων κρίσεων.
 
Και, φυσικά, μιλήσαμε και για το πώς αντιλαμβανόμαστε το μέλλον του τόπου μας, διότι όλες οι εκλογές τελικά αφορούν το μέλλον, όχι το παρελθόν. Το ποσοστό το οποίο πήραμε ήταν σίγουρα μία επιβράβευση για τη σοβαρή δουλειά την οποία κάναμε τέσσερα χρόνια. Ταυτόχρονα, όμως, οι πολίτες εναπόθεσαν σε εμάς τις προσδοκίες τους για το τι θέλουμε να κάνουμε από εδώ και στο εξής. Ειδικά εδώ, στην Κρήτη, δεν το έχω κρύψει, έχουμε πολύ φιλόδοξα σχέδια. Η επόμενη τετραετία θα είναι η τετραετία των πολύ μεγάλων αλλαγών για την Κρήτη. Είναι η τετραετία στην οποία, επιτέλους, θα μπει για τα καλά μπρος το μεγαλύτερο αναπτυξιακό έργο στην ιστορία -θα έλεγα- της Κρήτης, που δεν είναι άλλο από τον Βόρειο Οδικό Άξονα. Μία προσωπική μου δέσμευση, η οποία επιτέλους γίνεται πράξη.Ένα έργο το οποίο το 2019 το παραλάβαμε ουσιαστικά στα χαρτιά -ήταν μια γραμμή στον χάρτη- και καταφέραμε και το «ξεμπλέξαμε». Το «σπάσαμε» σε τρία κομμάτια, εξασφαλίσαμε την απαραίτητη χρηματοδότηση και πια είμαστε απολύτως βέβαιοι ότι μέσα στον επόμενο χρόνο -ήδη τα πρώτα εργοτάξια έχουν ξεκινήσει στο κομμάτι του Λασιθίου- θα ολοκληρωθεί και η διαδικασία της δημοπράτησης για τη μεγάλη σύμβαση παραχώρησης από τα Χανιά έως το Ηράκλειο.Θα βλέπουμε πια, επιτέλους, το έργο αυτό να προχωρά, να ολοκληρωθεί σύντομα, ώστε να μπορείτε να μετακινείστε με ασφάλεια και να σταματήσουμε επιτέλους να θρηνούμε τόσους άδικους θανάτους στους δρόμους του νησιού μας.Είναι μια προσωπική μου δέσμευση το έργο αυτό, θα το κάνουμε πράξη. Θα είναι από την Κίσσαμο μέχρι τη Σητεία. Θα καλύψει όλο το μήκος της Κρήτης και πράγματι θα αλλάξει την όψη του νησιού μας.
 
Όπως την όψη του νησιού μας θα αλλάξουν και μια σειρά από άλλα μεγάλα αναπτυξιακά έργα. Το αεροδρόμιο στο Καστέλι ήδη προχωράει. Η μεγάλη διασύνδεση στην οποία αναφέρθηκε ο Δήμαρχος είναι τόσο σημαντική, διότι η Κρήτη μέχρι σήμερα ήταν απολύτως εξαρτημένη από εισαγωγές πετρελαίου και μαζούτ για να παράγει ουσιαστικά ηλεκτρική ενέργεια. Σκεφτείτε πόσο διαφορετικά θα είναι τα πράγματα όταν η Κρήτη θα μπορεί να εξάγει η ίδια ηλεκτρική ενέργεια. Και φυσικά, αυτή η ηλεκτρική ενέργεια την οποία θα παράγουμε εμείς από δικούς μας πόρους, από τον ήλιο, από τον άνεμο, θα μας διευκολύνει πολύ να μειώσουμε το κόστος του ρεύματος. Αυτό είναι σημαντικό για τους κτηνοτρόφους μας, για τις μικρές μας βιοτεχνίες, για τα νοικοκυριά μας.
 
Αυτή είναι η εικόνα του μέλλοντος, όπως την οραματίζομαι για την Κρήτη μας. Μια εικόνα η οποία συνδέεται άρρηκτα -εδώ δεν μπορώ να μην το πω, αγαπητέ μου Δήμαρχε- με τον πρωτογενή τομέα. Ειδικά εδώ, στον Μυλοπόταμο, ξέρετε τις παραδοσιακές σχέσεις που είχε ο Κωνσταντίνος Μητσοτάκης με την περιοχή σας. Δεν χρειάζεται να πω περισσότερα. Και την αγάπη που μου κληρονόμησε για τους ορεινούς μας όγκους, για τον Ψηλορείτη μας, για τα Λευκά μας Όρη, για τα βουνά του Λασιθίου. Γιατί εδώ, έχεις δίκιο Δήμαρχε να λες ότι χτυπάει η καρδιά της κτηνοτροφίας. Και εγώ πιστεύω πάρα πολύ στο μέλλον της ποιοτικής κτηνοτροφίας.
 
Προσέξτε την έμφαση στην ποιοτική κτηνοτροφία. Η ποιότητα είναι αυτή που θα μπορέσει να μας επιτρέψει τελικά να έχουμε καλύτερες τιμές και για το κρέας μας και για το γάλα μας και για τα τυριά μας. Η προστασία των προϊόντων μας, η σύνδεση των προϊόντων μας με το τουριστικό μας προϊόν. Η δυνατότητα, δηλαδή, όλοι αυτοί οι επισκέπτες να φεύγουν κάποια στιγμή από τα παράλια και να επισκέπτονται την ενδοχώρα, να έρχονται στο βουνό, να βλέπουν τις παραγωγικές σας μονάδες, να αγοράζουν τα προϊόντα σας. Μετά θα τα αγοράζουν και εκεί που θα είναι, στο εξωτερικό. Διότι όταν τα αγαπήσουν και τα δοκιμάσουν, αποκλείεται μετά να αλλάξουν τις επιλογές τους.Σε όλα αυτά να ξέρετε ότι δεν θα βρείτε καλύτερο σύμμαχο από εμένα για την αναβάθμιση και τη στήριξη της ποιοτικής κτηνοτροφίας.Έχει δίκιο ο Γιάννης όταν είπε ότι όταν πήγαμε στην Ευρώπη και διαπραγματευτήκαμε ευρωπαϊκούς πόρους, το κάναμε με πολύ μεγάλη αποτελεσματικότητα. Όχι μόνο διασφαλίσαμε όλους τους πόρους της ΚΑΠ, δεν χάσαμε ούτε ένα ευρώ σε σχέση με άλλες χώρες, οι οποίες είχαν σημαντικές απώλειες. Σε αυτό θέλω να προσθέσετε τους αυξημένους πόρους που έχει πια το ΕΣΠΑ μας, ειδικά το ΠΕΠ της Κρήτης -πολύ αυξημένους πόρους.  Αλλά φυσικά και τους πρόσθετους πόρους του Ταμείου Ανάκαμψης.
 
Ξέρετε, οι αντίπαλοί μας ήταν πολύ υπερήφανοι για μία διαπραγμάτευση που έκαναν. Πήγαν, λέει, στις Βρυξέλλες το 2015, διαπραγματεύτηκαν 17 ώρες, γύρισαν πίσω και μας φόρτωσαν ένα μνημόνιο που μας στοίχισε 100 δισεκατομμύρια.Και εγώ πήγα στις Βρυξέλλες. Διαπραγματεύτηκα το καλοκαίρι του 2020 εν μέσω της πανδημίας πέντε μέρες, όχι 17 ώρες. Και αυτό το οποίο έφερα πίσω στη χώρα είναι 31 δισεκατομμύρια από το Ταμείο Ανάκαμψης.Αυτά τα χρήματα δεν είναι κάτι αφηρημένο, σας αφορούν. Ένα κομμάτι των χρημάτων αυτών πάει στον Βόρειο Οδικό Άξονα. Ένα κομμάτι των χρημάτων αυτών θα πάει για να μπουν διαδραστικοί πίνακες σε όλα τα σχολεία από την Ε΄ Δημοτικού μέχρι την Γ΄ Λυκείου. Ώστε τα νέα παιδιά, τα οποία είναι εδώ στα χωριά του Μυλοποτάμου, να ξέρουν ότι έχουν την ίδια πρόσβαση σε ποιοτική εκπαίδευση με ένα παιδί το οποίο μεγαλώνει σε ένα μεγάλο αστικό κέντρο.
 
Ξέρετε τι πραγματική επανάσταση μπορεί να είναι η τεχνολογία ειδικά για τα σχολεία μας στα μικρά χωριά, πώς πραγματικά ανοίγει τον ορίζοντα των παιδιών αυτών. Και μπορούν να καταλαβαίνουν ότι, ναι, μπορούν να μείνουν, να ζήσουν στον τόπο τους και ότι τελικά όλη μας η πολιτική πρόταση είναι μια πρόταση ίσων ευκαιριών για όλα τα παιδιά, ανεξαρτήτως του πού μεγαλώνουν.
 
Να πω και κάτι ακόμα, για την υγεία μας. Ότι από τους πόρους του Ταμείου Ανάκαμψης θα ξαναφτιάξουμε 156 κέντρα υγείας σε όλη τη χώρα.Έχουμε μαζί μας και την Ειρήνη Αγαπηδάκη, η οποία είναι Κρητικιά, επικεφαλής του ψηφοδελτίου Επικρατείας μας και μας τιμά με την παρουσία της, ειδική στα θέματα της υγείας και χαιρόμαστε πάρα πολύ.Θα ξέρετε σίγουρα ότι την επόμενη μέρα, ειδικά για τα θέματα υγείας, στην Κρήτη θα έχετε τον δικό σας άνθρωπο, ο οποίος θα αγωνίζεται για ποιοτική υγεία, είτε μιλάμε για τα νοσοκομεία μας, είτε για τα νοσοκομεία του Ρεθύμνου, όπου τόσο σημαντικές παρεμβάσεις γίνονται, είτε μιλάμε για τα κέντρα υγείας, για τα ιατρεία στην ελληνική περιφέρεια.
 
Γιατί σας τα είπα όλα αυτά, φίλες και φίλοι; Διότι δεν θέλω σε καμία περίπτωση αυτές τις τέσσερις εβδομάδες που έμειναν μέχρι τις εκλογές να αναλωθούμε πάλι σε μια τοξική συζήτηση αντιπαράθεσης με πολιτικούς μας αντιπάλους, τους οποίους ήδη ο ελληνικός λαός τους καταδίκασε.Δεν έχουμε καμία αμφιβολία, το αποτέλεσμα της κάλπης ήταν εκκωφαντικό. Για πρώτη φορά κόμμα σε εξουσία αύξησε τα ποσοστά του και τον απόλυτο αριθμό ψήφων.Άρα η εικόνα αυτή, μιας μαύρης Ελλάδος, όπως την παρουσίαζε ο ΣΥΡΙΖΑ -ο ΣΥΡΙΖΑ αλλά και το ΠΑΣΟΚ σε μεγάλο βαθμό- πολύ απλά δεν υπάρχει. Δεν είπαμε ότι η Ελλάδα μετατράπηκε σε παράδεισο, αλλά σίγουρα η Ελλάδα σήμερα είναι μία πολύ καλύτερη χώρα απ’ αυτήν που ήταν το 2019.
 
Το μεγάλο ζητούμενο αυτής της κάλπης είναι πώς θα συνεχίσουμε σε αυτή την πορεία και πώς θα έχουμε για τα επόμενα τέσσερα χρόνια μία σταθερή κυβέρνηση, η οποία θα μπορεί να υλοποιήσει όλα αυτά για τα οποία σας μίλησα.Γι’ αυτό και η κάλπη αυτή είναι τόσο σημαντική. Διότι ξέρετε κι εσείς ότι μπορεί η αριθμητική του εκλογικού νόμου αυτή την φορά να αυξήσει τον πήχη της αυτοδυναμίας. Τι εννοώ; Ότι όσο περισσότερα κόμματα μπαίνουν στην Βουλή, τόσο πιο δύσκολη γίνεται η επίτευξη της αυτοδυναμίας. Εγώ, όμως, δεν έχω καμία αμφιβολία ότι όχι απλά θα πιάσουμε το ποσοστό μας, αλλά θα το ξεπεράσουμε.
 
Αυτός είναι ο στόχος τον οποίον θέτω για την κάλπη της 25ης Ιουνίου και να βάλουμε και εδώ ένα στοίχημα μεταξύ μας, κύριε Δήμαρχε, Γιάννη: να γράφει «4» μπροστά το ποσοστό μας στο Ρέθυμνο. Μπορούμε. Το πετύχαμε στα Χανιά. Μπορούμε να το πετύχουμε κι εδώ. Γιατί αυτό θα μας δώσει -δεν είναι μια απλή εκδήλωση αυταρέσκειας, είναι πάρα πολύ σημαντικό για τη χώρα σήμερα να έχει ισχυρή κυβέρνηση- σταθερή κυβέρνηση με ορίζοντα τετραετίας.Αυτή η σταθερή κυβέρνηση σήμερα είναι προϋπόθεση ευημερίας για την ελληνική κοινωνία. Διότι το τελευταίο το οποίο θα θέλαμε, πιστεύω, είναι να έχουμε μια κυβέρνηση με μια ισχνή κοινοβουλευτική πλειοψηφία. Δεν το χρειαζόμαστε αυτό.Χρειαζόμαστε να έχουμε μια ισχυρή κοινοβουλευτική πλειοψηφία, αντίστοιχη -γιατί όχι και μεγαλύτερη- με αυτή την οποία είχαμε την περασμένη τετραετία, ώστε με λυμένα τα χέρια να μπορούμε να προχωρήσουμε στις μεγάλες αλλαγές για τις οποίες έχουμε μιλήσει.
 
Εμείς δεν έχουμε κρύψει τίποτα. Η μεγάλη διαφορά μεταξύ του δικού μας προγράμματος και του προγράμματος των αντιπάλων μας είναι ότι εμείς έχουμε εξηγήσει με απόλυτη σαφήνεια τι θέλουμε να κάνουμε και από πού θα βρούμε τα λεφτά. Γιατί έχουμε μια υποχρέωση να το κάνουμε, καθώς ως κυβέρνηση έχουμε καταθέσει στην Ευρωπαϊκή Ένωση μεσοπρόθεσμο πρόγραμμα, ξερουμε ότι έχουμε δεσμευτικούς στόχους και κάθε ευρώ είναι μετρημένο.
 
Οι αντίπαλοί μας είναι αυτοί που έχουν «χάσει τα αυγά και τα πασχάλια» και τη μία μέρα μας λένε ότι θα αυξήσουν ξανά τη φορολόγηση στις εισφορές, τώρα έρχεται και το ΠΑΣΟΚ και μας λέει ότι περίπου θα αυξήσει τον ΕΝΦΙΑ, θα αυξήσει τη φορολόγηση στα μερίσματα. Κάθε μέρα μας λένε κάτι διαφορετικό.Ίσως έχουν την πολυτέλεια να το κάνουν, ξέρετε, επειδή οι ίδιοι έχουν αποποιηθεί της ευθύνης να κυβερνήσουν τη χώρα. Τι μας λένε; «Ενδιαφερόμαστε για το ποιος θα είναι πρώτος στην αντιπολίτευση». Δεν ενδιαφέρει αυτό τους πολίτες, οι πολίτες ψηφίζουν για κυβέρνηση, όχι για αντιπολίτευση.Και γι’ αυτό είμαι σίγουρος ότι και πάλι θα μας εμπιστευτούν με ακόμα μεγαλύτερα ποσοστά και θα μας δώσουν αυτή τη δύναμη να μπορούμε να συνεχίσουμε το έργο μας, να δουλεύουμε για το καλό όλων σας.
 
Πιστεύω ότι κατ’ εξοχήν η Κρήτη μας θα είναι η μεγάλη ωφελημένη από αυτή την αναπτυξιακή πρόταση την οποία έχουμε θέσει στην κρίση του ελληνικού λαού. Ήδη βλέπετε τι γίνεται στο νησί. Την «έκρηξη» του τουρισμού, τις πολλές επενδύσεις οι οποίες γίνονται.Μερικές φορές μου λένε, «μα καλά στην ιδιωτική οικονομία πώς έρχεσαι και λες ότι θα αυξηθούν οι μισθοί, στα 1.500 ευρώ ο μέσος μισθός;». Και τους λέω, πολύ απλά, ότι όσο γίνονται επενδύσεις ποιοτικές και όσο, παραδείγματος χάρη, προσελκύουμε επισκέπτες με διάθεση να ξοδέψουν περισσότερα χρήματα, τόσο πιο εύκολο είναι για τις επιχειρήσεις να πληρώσουν καλύτερους μισθούς στα νέα παιδιά τα οποία δουλεύουν στα ξενοδοχεία, και τα νέα παιδιά αυτά να διεκδικήσουν καλύτερους μισθούς, διότι η ανεργία μειώνεται. Έτσι ανεβαίνουν οι μισθοί. Αυτό θέλουμε εμείς.
 
Εμείς θέλουμε να δίνουμε έμφαση στην ποιότητα και φυσικά και για τα κτηνοτροφικά μας προϊόντα, η ποιότητα σημαίνει καλύτερες τιμές. Μην έχουμε καμία αμφιβολία γι’ αυτό. Αν παράγεις ποιοτικό προϊόν θα πρέπει να διεκδικήσεις τη σωστή τιμή, αρκεί να ξέρουμε ότι το προϊόν είναι πιστοποιημένο, είναι ποιοτικό, έχει τυποποίηση.Όλα αυτά τα ωραία πράγματα τα οποία αρχίζουν να γίνονται, να ξέρετε ότι μπορούν να συνεχιστούν και να δώσουν στην Κρήτη μας συνολικά τη δυνατότητα να είναι πρωταγωνίστρια στον τουρισμό, αλλά και στον πρωτογενή τομέα. Όπως ήμασταν όλα αυτά τα χρόνια.Ένα πράγμα να ξέρετε: ότι με Μητσοτάκη Πρωθυπουργό τα καλύτερα είναι μπροστά μας για την Κρήτη μας. Αυτό να το ξέρετε. Το έχουμε αποδείξει στην πράξη και θα συνεχίσουμε να το αποδεικνύουμε και την επόμενη τετραετία. 
 
Οπότε να σας ζητήσω, φίλες και φίλοι, να μην υπάρχει καμία επανάπαυση σε αυτές τις εκλογές. Τίποτα δεν έχει κριθεί. Η κάλπη είναι άδεια πάλι. Δεν είναι πρώτος και δεύτερος γύρος εδώ. Δεν είναι ποδοσφαιρικό ματς, «κερδίσαμε 4 - 0 και κρατάμε το σκορ αυτό στο δεύτερο ματς». Εδώ ξεκινάμε από την αρχή.Από την αρχή, λοιπόν, πάμε να γεμίσουμε τις κάλπες με πολλά ψηφοδέλτια της Νέας Δημοκρατίας. Έχουμε τον αέρα στα πανιά μας. Είμαστε νικητές, δεν είμαστε αλαζόνες. Είμαστε χαρούμενοι αλλά δεν είμαστε υπερφίαλοι. Πάμε, λοιπόν να μπορέσουμε -όταν με το καλό ξαναβρεθώ στην Κρήτη το καλοκαίρι- να κάνουμε εδώ στον Ψηλορείτη μια μεγάλη γιορτή, να έρθουμε εδώ.
 
Έχω και μια δέσμευση εδώ, σας χρωστώ και ένα εκχιονιστικό. Αυτό είναι προσωπική μου δέσμευση. Διότι ποιος θα το φανταζόταν ότι οι «New York Times» θα έγραφαν ένα άρθρο -για εμάς που μας αρέσουν τα βουνά και οι αθλητικές δραστηριότητες-, για το «Πού κάνει κάνεις το καλύτερο σκι στον κόσμο την άνοιξη; Στον Ψηλορείτη». Άρα και για τους φίλους μας από τα Λιβάδια, από τα Ζωνιανά, θα τα φτιάξουμε όλα.Θέλω να σας πω και πάλι ένα μεγάλο ευχαριστώ. Να είστε καλά και να ξαναβρεθούμε εδώ, με το καλό νικητές, να πανηγυρίσουμε τη νίκη της Νέας Δημοκρατίας για μία ακόμα τετραετία ανάπτυξης και προκοπής.Να είστε καλά. Ευχαριστώ πολύ.