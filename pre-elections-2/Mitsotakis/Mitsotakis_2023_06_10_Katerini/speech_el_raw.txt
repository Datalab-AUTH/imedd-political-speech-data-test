Σας ευχαριστώ για την καταπληκτική υποδοχή. Σας ευχαριστώ για την αγάπη σας, για την εμπιστοσύνη σας. Η Μακεδονία είναι γαλάζια και η καρδιά της Νέας Δημοκρατίας χτυπά πάντα στη Μακεδονία, στη γενέτειρα του εθνάρχη μας, του Κωνσταντίνου Καραμανλή. Ένα μεγάλο ευχαριστώ στους καταπληκτικούς ΟΝΝΕΔίτες μας, που δίνουν πάντα τον δικό τους ξεχωριστό παλμό σε όλες μας τις συγκεντρώσεις. Αλλά πάνω απ΄ όλα ένα μεγάλο ευχαριστώ στην κάθε μία και στον καθέναν από εσάς ξεχωριστά, που έφεραν τη Νέα Δημοκρατία, τον μεγάλο θριαμβευτή των εκλογών της 21ης Μαΐου, με ένα ποσοστό το οποίο ξεπέρασε τις προσδοκίες κάποιων, αλλά απέδειξε ότι η Νέα Δημοκρατία είναι η μεγάλη πλατιά δύναμη ενότητας και προκοπής του τόπου μας. Όμως, φίλες και φίλοι, η δουλειά δεν έχει τελειώσει ακόμα. Στις 25 Ιουνίου πάμε για να πετύχουμε μία ακόμα μεγαλύτερη νίκη. Και σε όσους αμφισβήτησαν αυτή τη μεγάλη παράταξη -επειδή σήμερα έχουμε και τελικό Champions League- έχω να τους πω μία κουβέντα: η φανέλα της Νέας Δημοκρατίας είναι πολύ βαριά και είναι γαλανόλευκη, στα χρώματα της πατρίδας μας.
 
Φίλες και φίλοι, θέλησα να βρεθώ σήμερα μαζί σας εδώ στην Κατερίνη, στην Πιερία, καθώς δεν είχα καταφέρει να έρθω στα πλαίσια της πρώτης προεκλογικής μας περιόδου. Να σας πω κατ’ αρχάς ένα μεγάλο ευχαριστώ για ό,τι κάνατε για την παράταξή μας, αλλά να σας ζητήσω να εργαστούμε ακόμα πιο σκληρά, ακόμα πιο δυναμικά, για να πετύχουμε την 25η Ιουνίου μία ακόμα μεγαλύτερη νίκη. Διότι όλη η Ελλάδα είναι μπλε και θα ξαναείναι μπλε. Θυμάμαι -απευθύνομαι εδώ στους νεολαίους μας- όταν εγώ ήμουν στη δική σας ηλικία, με κάποιους λίγο μεγαλύτερους, δίναμε τους μεγάλους αγώνες μαζί με τον Κωνσταντίνο Μητσοτάκη και φέρναμε τη Νέα Δημοκρατία σε πρωτοφανή ποσοστά. Και αναρωτιέμαι, πόσοι θα πίστευαν ότι μπορούσαμε να ξαναφέρουμε τη Νέα Δημοκρατία σε ποσοστά πάνω του 40%; Και όμως το καταφέραμε.
 
Το καταφέραμε, γιατί; Διότι οι πολίτες επιβράβευσαν τη σκληρή δουλειά την οποία κάναμε τέσσερα χρόνια. Επιβράβευσαν το γεγονός ότι κρατήσαμε την κοινωνία όρθια σε πολύ μεγάλες δυσκολίες, στηρίξαμε τις επιχειρήσεις και τους εργαζόμενους στα χρόνια της πανδημίας. Ξαναβάλαμε την οικονομία σε τροχιά ανάκαμψης. Οι πολίτες επιβράβευσαν τη συνέπεια λόγων και έργων.  Γιατί τι σας είχα πει πριν από τέσσερα χρόνια όταν είχα ξαναέρθει στην Κατερίνη; Σας είχα πει ότι θα μειώσουμε τους φόρους και μειώσαμε τους φόρους για όλες τις Ελληνίδες και όλους τους Έλληνες.
 
Σας είχα πει τότε ότι πρώτη προτεραιότητά μου -ειδικά για τη νέα γενιά- είναι να δημιουργήσουμε πολλές καλοπληρωμένες θέσεις εργασίας και προσθέσαμε 300.000 θέσεις εργασίας μέσα σε μια τετραετία.
 
Σας είχα πει και κάτι ακόμα, ίσως το πιο σημαντικό εδώ στη Μακεδονία. Σας είχα πει ότι θέλω μία Ελλάδα ασφαλή και περήφανη. Μία Ελλάδα η οποία θα προστατεύει τα σύνορά της στον αέρα, στη στεριά και στη θάλασσα. Και φυλάξαμε τα σύνορά μας. Μειώσαμε στο ελάχιστο τις μεταναστευτικές ροές και από εδώ, από την Κατερίνη, σας δίνω το μήνυμα: ο φράχτης στον Έβρο θα ολοκληρωθεί, είτε κάποιοι το θέλουν, είτε κάποιοι όχι.
 
Σας είχα πει επίσης πριν από τέσσερα χρόνια ότι θέλω μια Ελλάδα της οποίας η φωνή να ακούγεται περήφανη στην Ευρωπαϊκή Ένωση και σε όλες τις μεγάλες πρωτεύουσες. Και σήμερα η φωνή της Ελλάδος μετράει. Όταν πηγαίνουμε και διαπραγματευόμαστε στην Ευρώπη ξέρουμε ότι το κάνουμε με το κεφάλι ψηλά και μπορούμε να φέρουμε πίσω απτά αποτελέσματα προς όφελος όλων των Ελληνίδων και όλων των Ελλήνων. 

Και το καλύτερο παράδειγμα γι’ αυτό είναι το Ταμείο Ανάκαμψης, το οποίο προσωπικά διαπραγματεύτηκα και έφερα πίσω στην πατρίδα 31 δισεκατομμύρια ευρώ. Όταν κάποιοι άλλοι, θυμάστε, διαπραγματεύονταν για 17 ώρες και το τελικό αποτέλεσμα ήταν να μας φέρουν ένα τρίτο αχρείαστο μνημόνιο που μας φόρτωσε 100 δισεκατομμύρια ευρώ στην πλάτη.
 
Για όλα αυτά, λοιπόν, οι πολίτες μάς επιβράβευσαν. Μας επιβράβευσαν για το γεγονός ότι κάναμε το κράτος ψηφιακό και σήμερα μέσα από το gov.gr γλιτώνετε όλες και όλοι σας δεκάδες, εκατοντάδες ώρες ταλαιπωρίας. 

Μας επιβράβευσαν για το γεγονός -και το λέω αυτό σε μία περιοχή η οποία στηρίζεται στον πρωτογενή τομέα- ότι βρεθήκαμε κοντά στους αγρότες μας και στους κτηνοτρόφους μας σε κάθε δυσκολία. Ήμασταν πρώτοι για να σας στηρίξουμε. Με αποζημιώσεις από φυσικές καταστροφές που ξεπέρασαν το 1 δισ. ευρώ στη διάρκεια αυτής της τετραετίας. 
 
Όλα αυτά ξέρετε γιατί μπορέσαμε να τα πετύχουμε; Γιατί βάλαμε την οικονομία μας σε μια τροχιά ανάπτυξης. Γιατί δημιουργήσαμε δημόσιο πλούτο, τον οποίον στη συνέχεια μπορέσαμε και επιστρέψαμε στους πολίτες και στηρίξαμε τους πιο αδύναμους συμπολίτες μας σε κάθε δυσκολία.
 
Για όλα αυτά λοιπόν μας επιβράβευσαν οι πολίτες, αλλά και για κάτι ακόμα: μας επιβράβευσαν για το γεγονός ότι δεν παίξαμε το παιχνίδι της τοξικότητας, των fake news, της χυδαιότητας. Κρατήσαμε ψηλά το επίπεδο του πολιτικού διαλόγου, μιλήσαμε με επιχειρήματα. Αναγνωρίσαμε τα λάθη μας, όποτε αυτά έγιναν, και χαράξαμε ένα δρόμο προόδου και προκοπής για τη χώρα μας.
 
Όμως, φίλες και φίλοι, οι πολίτες δεν ψηφίζουν για αυτά τα οποία έγιναν, ψηφίζουν για αυτά τα οποία θα γίνουν από εδώ και στο εξής. Όσο και αν μας εμπιστεύτηκαν γιατί έχουμε οικοδομήσει μία σχέση εμπιστοσύνης γι’ αυτά τα οποία κάναμε, άλλο τόσο πιστεύουν και ζητούν από εμάς να κάνουμε ακόμα περισσότερα τη δεύτερη τετραετία. Θα σας έλεγα ότι όσο πιο ισχυρή είναι η εντολή την οποία θα λάβουμε, τόσο μεγαλύτερη η ευθύνη προσωπικά που βαραίνει τους δικούς μου ώμους να μπορέσουμε να αλλάξουμε όλα αυτά τα οποία μας πονάνε, μας πληγώνουν και μας ενοχλούν στη χώρα μας. Και ξέρουμε... Αυτό το σύνθημα είναι το πιο σημαντικό ξέρετε. Είναι το πιο σημαντικό διότι υπάρχει ένας μόνο κίνδυνος σε αυτήν την κάλπη για εμάς και αυτός είναι ο κίνδυνος του εφησυχασμού. Ο κίνδυνος της λογικής «δεν βαριέσαι μωρέ, τελειώσανε όλα, αυτοί έχουν πάρει παραπάνω από 40%, μήπως πάμε να ψηφίσουμε κανένα μικρότερο κόμμα, μήπως πάμε στην παραλία αντί να ψηφίσουμε».
 
Όχι, φίλες και φίλοι, θα είμαστε όλες και όλοι στην κάλπη. Η κάλπη είναι άδεια, πρέπει να ξαναγεμίσει με πολλά γαλάζια ψηφοδέλτια και πρέπει να αυξήσουμε κι άλλο τα ποσοστά μας. Ειδικά εδώ στην Κατερίνη, ειδικά εδώ στην Πιερία, έχουμε περιθώρια να πάμε ακόμα καλύτερα. Διότι θα κάνουμε ανατροπή στην Πιερία, θα βγάλουμε κι άλλον βουλευτή στην Πιερία. Αλλά πρέπει να κάνουμε και κάτι ακόμα γιατί πρέπει να δούμε με ειλικρίνεια τα εκλογικά αποτελέσματα. 

Πρέπει να διαπιστώσουμε ότι εδώ, ειδικά στη δική σας περιοχή, κάποιοι συμπολίτες μας που πιστεύω ότι κατά βάθος ανήκουν στη Νέα Δημοκρατία, μπορεί να σαγηνεύτηκαν από κάποια κόμματα, από κάποια κομματίδια, τα οποία προέταξαν την πίστη και τη δήθεν προνομιακή τους σχέση με την Ορθοδοξία, για να αποσπάσουν τις ψήφους κάποιων συμπολιτών μας. Τους το λέω λοιπόν ξεκάθαρα: η Ορθοδοξία ενώνει και δεν διχάζει, η πίστη μας δεν φυλακίζεται στα όρια κάποιων μικρών κομματιδίων. Κανείς δεν είναι περισσότερο πιστός από κάποιον άλλον και δεν πρόκειται και δεν πρέπει να επιτρέψουμε σε καμία περίπτωση την εργαλειοποίηση της πίστης για πολιτικούς σκοπούς. Το είπε αυτό ο Αρχιεπίσκοπος, το είπε ο Πατριάρχης, το λέμε και εμείς: δεν θα επιτρέψουμε τέτοια φαινόμενα. Τα του Καίσαρος τω Καίσαρι και τα του Θεού τω Θεώ. Ξεχωριστές οι σχέσεις Εκκλησίας και Πολιτείας, δεν μπλέκουμε την πίστη με τις πολιτικές μας επιλογές.
 
Και σε αυτούς τους πολίτες μας οι οποίοι έχουν ιδιαίτερες πατριωτικές ευαισθησίες, θα τους ζητήσω απλά να αναλογιστούν τι κάναμε εμείς αυτή την τετραετία για να υπερασπιστούμε τα εθνικά μας συμφέροντα. Θέλω να θυμηθείτε ποια ήταν η κατάσταση στις Ένοπλες Δυνάμεις πριν από τέσσερα χρόνια και πού βρίσκεται σήμερα. Και να αναλογιστείτε αν είστε περισσότερο ή λιγότερο ασφαλείς τώρα που τα Rafale πετούν στους ελληνικούς ουρανούς. Να αναλογιστείτε αν είστε περισσότερο ή λιγότερο υπερήφανοι τώρα που όλες και όλοι αναγνωρίζουν ότι η Ελλάδα είναι πυλώνας σταθερότητας στην Ανατολική Μεσόγειο. Να αναλογιστείτε τελικά ποιοι είναι οι εύκολοι πατριώτες στα λόγια και ποιοι πρεσβεύουν στην πράξη τον πατριωτισμό της ευθύνης και του αποτελέσματος. 
 
Για όλους αυτούς τους λόγους, λοιπόν, η κάλπη της 25ης Ιουνίου έχει τόσο μεγάλη σημασία. Διότι αυτό το οποίο απαιτείται την επόμενη μέρα είναι μια σταθερή πλειοψηφία η οποία θα μας δώσει τη δυνατότητα να κάνουμε πράξη τις μεγάλες αλλαγές για τις οποίες έχουμε μιλήσει στον ελληνικό λαό. Και προσέξτε, επειδή μπορεί να έχουμε περισσότερα κόμματα στη Βουλή, ο πήχης της αυτοδυναμίας ανεβαίνει. Γι’ αυτό και πρέπει να θέσουμε ως στόχο να ανεβάσουμε και εμείς κι άλλο το ποσοστό μας στις εκλογές της 25ης Ιουνίου. Η χώρα χρειάζεται, σήμερα, μια σταθερή κυβέρνηση για να μπορέσουμε να υλοποιήσουμε το πρόγραμμά μας, με τις μεγάλες αλλαγές, το οποίο έχουμε ήδη παρουσιάσει στον ελληνικό λαό. Θέλω να σας θυμίσω ότι, και πριν τις προηγούμενες εκλογές, εμείς ήμασταν οι μόνοι οι οποίοι πηγαίναμε σε όλες μας τις συγκεντρώσεις με το κοστολογημένο φυλλάδιό μας στα χέρια μας. Αυτά τα οποία εμείς σας λέμε ότι θα κάνουμε, ξέρουμε ότι μπορούμε να τα κάνουμε.  Εμείς δεν τάζουμε λαγούς με πετραχήλια, γιατί ξέρουμε πολύ καλά ότι δεν πρόκειται να θέσουμε σε κίνδυνο ποτέ τη σχέση εμπιστοσύνης την οποία έχουμε οικοδομήσει όλα αυτά τα χρόνια. Σε αντίθεση με κάποιους άλλους που μπορούν να τάζουν τα πάντα στους πάντες γιατί γνωρίζουν πολύ καλά ότι δεν υπάρχει καμία περίπτωση ποτέ να υλοποιήσουν το πρόγραμμά τους.
 
Διότι σήμερα υπάρχει μία μόνο πρόταση διακυβέρνησης στη χώρα και αυτή είναι η πρόταση της Νέας Δημοκρατίας. ΣΥΡΙΖΑ και ΠΑΣΟΚ έχουν εδώ και καιρό αποποιηθεί της ευθύνης της διακυβέρνησης. Το μόνο που τους ενδιαφέρει είναι ποιος θα έχει τα πρωτεία στην κεντροαριστερή πολυκατοικία. Ποιος θα καταλάβει το ρετιρέ. Είναι δικό τους θέμα. Δεν μας αφορά και δεν αφορά και την πλειοψηφία των πολιτών. Ξέρετε γιατί; Γιατί στις 25 Ιουνίου ψηφίζουμε για κυβέρνηση και όχι για αντιπολίτευση. Και η επόμενη κυβέρνηση, φίλες και φίλοι, είναι αυτή η οποία θα κληθεί τα βήματα τα οποία έχουμε κάνει να τα μετατρέψει σε άλματα.
 
Η μεγαλύτερη πρόκληση της επόμενης μέρας είναι να κρατήσουμε την οικονομία σε μια δυναμική τροχιά ανάπτυξης. Να ρίξουμε την ανεργία κάτω από το 10%, να προσελκύσουμε ακόμα περισσότερες επενδύσεις και, ναι, να αυξήσουμε τους μισθούς μας κατά 25% σε μία τετραετία, με τον κατώτατο μισθό να πηγαίνει στα 950 ευρώ και τον μέσο μισθό να πηγαίνει στα 1.500 ευρώ. 

Θα κάνουμε και κάτι ακόμα για το οποίο εμείς μπορούμε να δεσμευτούμε, γιατί το κάναμε και την προηγούμενη τετραετία. Θα μειώσουμε κι άλλο τη φορολογία. Το τέλος επιτηδεύματος σε ορίζοντα τετραετίας θα έχει καταργηθεί. Το αφορολόγητο θα αυξηθεί κατά 1.000 ευρώ για κάθε παιδί. Γιατί το κάνουμε αυτό; Διότι ξεχωριστό μου μέλημα -και ξέρω ότι είναι κάτι το οποίο σας απασχολεί και εσάς πάρα πολύ- είναι η στήριξη της ελληνικής οικογένειας και η αντιμετώπιση του τεράστιου προβλήματος της υπογεννητικότητας. Εξάλλου να θυμίσω ότι εμείς ήμασταν αυτοί που κάναμε πράξη -λίγους μήνες αφότου κερδίσαμε τις εκλογές- τη δέσμευσή μας και δώσαμε 2.000 ευρώ για κάθε παιδί το οποίο γεννιέται σήμερα στην Ελλάδα.
 
Αλλά, ξέρουμε ότι όλα αυτά δεν είναι αρκετά. Ξέρουμε ότι πρέπει να στηρίξουμε την ελληνική οικογένεια. Ξέρουμε ότι πρέπει να στηρίξουμε κυρίως την εργαζόμενη μητέρα, αυτή η οποία σηκώνει το μεγάλο βάρος της ανατροφής των παιδιών την ίδια στιγμή που πρέπει να εργαστεί. Γι’ αυτό και έχουμε ένα ολοκληρωμένο σχέδιο για τη διεύρυνση των ωραρίων στα δημοτικά σχολεία, για περισσότερους παιδικούς σταθμούς, για προγράμματα στήριξης της οικογένειας, ώστε να είναι πιο εύκολο για τα νέα ζευγάρια να κάνουν παιδί, παιδιά, περισσότερα παιδιά. 

Να είναι πιο εύκολο για τα νέα ζευγάρια τα οποία μας λένε τώρα «πώς θα φύγω εγώ και θα αποκτήσω το δικό μου σπίτι», να μπορούν να αποκτήσουν ένα σπίτι, μέσα από το πρόγραμμα «Σπίτι μου», πληρώνοντας δόση στεγαστικού δανείου χαμηλότερη από αυτή την οποία θα πλήρωναν εάν νοίκιαζαν ένα σπίτι. Αυτές είναι στοχευμένες πολιτικές στήριξης της οικογένειας που μόνο με τη Νέα Δημοκρατία μπορούν να συνεχιστούν.
 
Όμως η ανάπτυξη είναι μια μόνο πτυχή του προγράμματός μας, διότι στην άλλη όψη του νομίσματος είναι η κοινωνική μας πολιτική, η πολιτική μας για την Υγεία, η πολιτική μας για την Παιδεία, γι’ αυτά τα νέα παιδιά τα οποία πάνε στο σχολείο, τα οποία πάνε στο πανεπιστήμιο. Υποχρέωσή μας να τους προσφέρουμε μια καλή, μια ποιοτική δημόσια Παιδεία και τη δυνατότητα πρόσβασης σε πανεπιστήμια από τα οποία θα αποφοιτούν με πτυχία που θα έχουν πραγματικό αντίκρισμα στην αγορά εργασίας. Διότι ξέρω, γνωρίζω, το γνωρίζετε και εσείς, τον κόπο, το άγχος, το στρες των παιδιών που δίνουν αυτές τις μέρες πανελλαδικές εξετάσεις. Δεν περιμένουν, ξέρετε, τα παιδιά αυτά, που δουλεύουν πολύ σκληρά, να μπουν στο πανεπιστήμιο δίνοντας μία λευκή κόλλα. Αυτό το οποίο ζητούν από εμάς είναι όταν θα περάσουν στο πανεπιστήμιο, το πανεπιστήμιο να μην είναι άβατο ανομίας. Να βγάλουμε τις βαριοπούλες και τους μπαχαλάκηδες από τα πανεπιστήμια. Αυτό που μας ζητούν είναι ποιοτικά προγράμματα σπουδών, διασυνδεδεμένα με την πραγματική οικονομία, ώστε όταν αποφοιτήσουν να ξέρουν ότι θα μπορούν να διεκδικήσουν ένα καλύτερο αύριο γι’ αυτούς και τις οικογένειές τους.
 
Η άλλη όψη της κοινωνικής πολιτικής, όμως, φίλες και φίλοι, είναι η Υγεία. Κι εκεί, ας μη γελιόμαστε, ξέρουμε ότι έχουμε ακόμα πολλή δουλειά να κάνουμε για να στηρίξουμε το Εθνικό Σύστημα Υγείας. Έμεινε όρθιο στα δύσκολα χρόνια της πανδημίας, έδειξε μεγάλη ανθεκτικότητα. Ένα τεράστιο ευχαριστώ και πάλι εδώ από την Κατερίνη στους γιατρούς μας, στους νοσηλευτές μας, σε όλα τα στελέχη του Εθνικού Συστήματος Υγείας. Εσείς ξέρετε πολύ καλά εδώ στην Κατερίνη τις μεγάλες πιέσεις που πέρασε το νοσοκομείο σας. Όμως έχουμε δουλειά να κάνουμε ακόμα στο Εθνικό Σύστημα Υγείας κι εγώ πρώτος ξέρω ότι δεν γίνεται κάποιος να πηγαίνει σε ένα δημόσιο νοσοκομείο και να περιμένει μήνες για ένα προγραμματισμένο χειρουργείο. Όλους μας, μας πληγώνουν εκείνες οι περιπτώσεις -οι λίγες, γιατί είναι εξαιρέσεις, πρέπει να το λέμε, αλλά πρέπει και αυτές να μηδενιστούν- όταν ζητείται από το ΕΚΑΒ να πάει κάπου και το ΕΚΑΒ καθυστερεί. Όλες αυτές είναι στρεβλώσεις τις οποίες πρέπει να διορθώσουμε. Έχουμε και τις γνώσεις και τα χρηματοδοτικά εργαλεία να το κάνουμε, έχουμε εξασφαλίσει 1,5 δισεκατομμύριο από το Ταμείο Ανάκαμψης για να ξαναφτιάξουμε τα Τμήματα Επειγόντων Περιστατικών στα νοσοκομεία μας και να ξαναφτιάξουμε τα Κέντρα Υγείας. 
 
Βλέπω εδώ στο κοινό τον εκλεκτό μας Περιφερειάρχη, τον Απόστολο Τζιτζικώστα, και θέλω να σας πω ότι έχουμε μία εξαιρετική συνεργασία με την Περιφέρεια για να χτίσουμε μαζί νέες δομές υγείας. Έχει κάνει πολλά η Περιφέρεια για την Υγεία. Νέες δομές Παιδείας, καινούργια σχολεία τα οποία φτιάχνονται με Σύμπραξη Δημοσίου και Ιδιωτικού Τομέα και εδώ στην Κατερίνη. Πρότυπο σχολείο, πρότυπο επαγγελματικό λύκειο. Αυτές οι νέες υποδομές μαζί με κάτι πολύ σημαντικό, το οποίο θα το εκτιμήσουν τα παιδιά μας, από του χρόνου, όταν θα αρχίσουν να το βλέπουν στα σχολεία τους: 36.000 διαδραστικοί πίνακες για όλα τα δημόσια σχολεία μας από την Ε’ δημοτικού μέχρι την Γ’ λυκείου, χρηματοδοτούμενοι και αυτοί από πόρους του Ταμείου Ανάκαμψης.
 
Δεν χορηγούμε το μονοπώλιο του δήθεν προοδευτισμού στην Αριστερά. Εμείς είμαστε η πραγματική λαϊκή προοδευτική παράταξη αυτού του τόπου και το αποδεικνύουμε. Το αποδεικνύουμε με έργα, όχι με λόγια. Στο δικό μας αναπτυξιακό όραμα υπάρχει πάντα ο βιώσιμος τουρισμός, η στήριξη μιας περιοχής με τόσα μοναδικά συγκριτικά πλεονεκτήματα όπως είναι η Πιερία. Καθώς ερχόμουν, πάλι έβλεπα μέσα από τα σύννεφα που άνοιγαν αυτό το μοναδικό μνημείο της φύσης, τον Όλυμπο, και σκεφτόμουν πόσα περισσότερα ακόμα μπορούμε να κάνουμε για αυτό το βουνό, που είναι ένα από τα δυνατότερα brands στον κόσμο, για να τον αναδείξουμε. Για να έχετε τουρισμό όχι μόνο το καλοκαίρι, αλλά δώδεκα μήνες το χρόνο.
 
Τεράστιες οι προοπτικές της Πιερίας για να μπορέσει να αναδείξει όλα της τα συγκριτικά πλεονεκτήματα. Αλλά εγώ σας ρωτώ: αν έρθει ένας επενδυτής σήμερα και πει, «εγώ θέλω να επενδύσω εδώ στην Πιερία», είτε στον τουρισμό, είτε σε μια μονάδα μεταποίησης, με ποια κυβέρνηση θα αισθάνεται πιο άνετα; Η απάντηση είναι μία: με την κυβέρνηση της Νέας Δημοκρατίας θα αισθάνεται άνετα, διότι οι καλοί μισθοί και οι πολλές θέσεις εργασίας χρειάζονται και επενδυτές οι οποίοι θα έρθουν να επενδύσουν στον τόπο μας.
 
Και βέβαια μην ξεχνάμε ότι εμείς πρώτα και πάνω από όλα πρεσβεύουμε μια ανάπτυξη φιλική προς το περιβάλλον, μια πράσινη ανάπτυξη σε μια γαλάζια Ελλάδα. Όλο τον μήνα Μάιο, η χώρα μπόρεσε και παρήγαγε το 50% της ηλεκτρικής της ενέργειας από Ανανεώσιμες Πηγές Ενέργειας. Αυτό έχει τεράστια σημασία για όλους μας. Έχει τεράστια σημασία για τα νοικοκυριά, τα οποία αύριο θα μπορούν να εγκαταστήσουν φωτοβολταϊκά σε στέγες. Έχει τεράστια σημασία για τους αγρότες μας, οι οποίοι αύριο θα μπορούν να έχουν πρόσβαση σε φθηνή παραγωγή ενέργειας από φωτοβολταϊκά συστήματα.

Έχει τεράστια σημασία για την ενεργειακή ασφάλεια της χώρας, διότι πέρυσι μόνο, με τις τιμές του φυσικού αερίου, πληρώσαμε 7 δισεκατομμύρια ευρώ για να εισάγουμε φυσικό αέριο. Θέλουμε να μπορούμε να παράγουμε την ενέργειά μας μόνοι μας. Η Ελλάδα μπορεί να γίνει πρωταγωνίστρια σε αυτή την πράσινη μετάβαση προς όφελος όλων, γιατί αυτό σημαίνει φθηνότερη ενέργεια για την καθεμία και τον καθένα ξεχωριστά.
 
Φίλες και φίλοι, δεν θα μακρηγορήσω παρουσιάζοντας το πρόγραμμά μας για την επόμενη τετραετία. Θα σταθώ μόνο στη διαπίστωση ότι ο δικός μας προγραμματικός λόγος, όπως σας είπα, είναι ο μόνος ο οποίος ακούγεται σήμερα στην ελληνική κοινωνία. Γιατί έχουμε αποδείξει ότι ξέρουμε να υλοποιούμε πολιτικές, γνωρίζουμε πώς μπορούμε να βάλουμε τη χώρα σε μια δυναμική τροχιά ανάπτυξης. Αυτό το οποίο σας ζητώ και πάλι εδώ από την Κατερίνη είναι: δώστε μας τη δύναμη, δώστε μου τη δύναμη, αυτό το έργο το οποίο έχει ξεκινήσει να μην σταματήσει και να συνεχιστεί. Γιατί έχουμε πολλά ακόμα να κάνουμε και ξέρω πολύ καλά ότι αυτή η εμπιστοσύνη την οποία μας έδειξαν οι πολίτες στην κάλπη, είμαι απολύτως σίγουρος ότι θα επιβεβαιωθεί και πάλι στην κάλπη της 25ης Ιουνίου. Έχουν μείνει 15 μέρες μέχρι τις εκλογές. Εγώ ζητώ από την καθεμία και από τον καθένα σας ξεχωριστά να κάνει αυτήν την τελική προσπάθεια, όχι απλά να αντιμετωπίσει τον εφησυχασμό, διότι αν κρίνω από τη μαζική σας συγκέντρωση εδώ κανείς εφησυχασμός δεν υπάρχει. Τώρα σκεφτόμουν να το πω ή να μην το πω αυτό, αλλά άντε θα το πω: η Νέα Δημοκρατία έρχεται με φόρα. Η Νέα Δημοκρατία έρχεται με φόρα στην κάλπη της 25ης Ιουνίου. 

Αλλά θέλω να σας ζητήσω, όλες και όλοι μαζί, να δουλέψουμε και να βρούμε και αυτούς τους συμπολίτες μας, τους σκεπτόμενους, οι οποίοι μπορεί να μην μας εμπιστεύθηκαν ούτε στην κάλπη της 21ης Μαΐου, να τους εξηγήσουμε γιατί αυτή η εκλογή είναι τόσο σημαντική. Να τους πούμε ότι «ναι, τελικά αφορά το μέλλον μας, αφορά τις ζωές μας». Είναι το μόνο πράγμα στο οποίο συμφωνώ με τον κ. Τσίπρα. Πήγε σήμερα και μίλησε και είπε ότι οι εκλογές αυτές αφορούν τις ζωές μας. Ναι, αφορούν τις ζωές μας. Αφορούν κυρίως τα νέα παιδιά που, όπως σας είπα, θέλουν ένα ποιοτικό πτυχίο και μία καλή δουλειά, αφορούν τους ηλικιωμένους, οι οποίοι θέλουν πρόσβαση σε ένα ποιοτικό σύστημα υγείας, αφορούν τους αγρότες μας οι οποίοι βλέπουν ότι πρέπει να προσαρμοστούν και να γίνουν πιο ανταγωνιστικοί. Όλες και όλους αφορούν αυτές οι εκλογές, κι επειδή ακριβώς αφορούν όλους είμαι σίγουρος ότι οι πολίτες θα εμπιστευτούν και πάλι τη Νέα Δημοκρατία, τη μεγάλη προοδευτική δύναμη αλλαγής. Για να πετύχουμε μία ακόμα μεγάλη νίκη. Δεσμεύομαι να επιστρέψω εδώ, στην Κεντρική Μακεδονία, με το καλό στη Διεθνή Έκθεση Θεσσαλονίκης τον Σεπτέμβριο, ως εκλεγμένος Πρωθυπουργός της χώρας με λαϊκή νωπή εντολή, για να πάμε μαζί να υλοποιήσουμε το σχέδιό μας για την Ελλάδα του μέλλοντος. Σταθερά, τολμηρά, μόνο μπροστά, πάμε μαζί να γράψουμε τη δική μας ιστορία. Να είστε καλά, σας ευχαριστώ πολύ γι’ αυτή την καταπληκτική συγκέντρωση. Σας ευχαριστώ για την αγάπη σας. Πάμε μαζί για τη μεγάλη νίκη της Νέας Δημοκρατίας. Να είστε καλά, στο επανιδείν. Καλή δύναμη.


 