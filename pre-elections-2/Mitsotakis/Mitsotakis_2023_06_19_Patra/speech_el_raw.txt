Καλημέρα στη γαλάζια Αχαΐα. Όλοι μαζί αυτή την Κυριακή, για ακόμα υψηλότερα ποσοστά της Νέας Δημοκρατίας σε όλη την Ελλάδα και ειδικά εδώ στην Αχαΐα. Θυμάστε όταν είχα έρθει πριν από τις εκλογές της 21ης Μαΐου και μιλήσαμε σε αυτή την πολύ όμορφη συγκέντρωση. Είχαμε βάλει μαζί ένα στοίχημα, να πετύχουμε αυτό το οποίο κάποιοι πίστευαν ότι ήταν ακατόρθωτο, να κάνουμε την Αχαΐα και τον Δήμο Πάτρας γαλάζια. Το πετύχαμε.Μας ξέφυγε, κ. Περιφερειάρχα, μία γωνιά της Αχαΐας -νομίζω, αν δεν κάνω λάθος- για λίγες εκατοντάδες ψήφους, αλλά ας βάλουμε μαζί το στοίχημα σε αυτές τις κάλπες, της επόμενης Κυριακής, να αυξήσουμε κι άλλο το ποσοστό μας για να μπορούμε στις 26 Ιουνίου να σηκώσουμε τα μανίκια και να δουλέψουμε για την Ελλάδα της προκοπής και της υπερηφάνειας.
 
Ξέρετε, έχω έρθει πολλές φορές στην Πάτρα από το 2004, που εκλέχτηκα για πρώτη φορά βουλευτής. Θυμάμαι τότε -κάπου εδώ είναι και ο αδελφικός μου φίλος, ο Μιχάλης Μπεκίρης- ήμουν τότε στη βάπτιση του Βασίλη. Όσες φορές κι αν έχω έρθει, ποτέ μα ποτέ δεν έχω συναντήσει αυτό το κλίμα για τη Νέα Δημοκρατία. Θέλω να σας πω ένα μεγάλο, ένα ξεχωριστό ευχαριστώ.Όμως αυτό το οποίο πετύχαμε, φίλες και φίλοι, δεν ήταν τυχαίο. Ούτε ήταν απλά αποτέλεσμα μιας πολύ καλής προεκλογικής εκστρατείας, την οποία μαζί διεξάγαμε τέσσερις εβδομάδες πριν από τις εκλογές της 21ης Μαΐου.Πιστεύω ακράδαντα ότι σε αυτή την κάλπη έκλεισε ένας κύκλος για την πατρίδα μας, έκλεισε ένας κύκλος διχασμού, έκλεισε ένας κύκλος μαυρίλας. Και άνοιξε ένας κύκλος ενότητας κι ένας κύκλος αισιοδοξίας για τη Νέα Δημοκρατία, ισχυρή για την πατρίδα, ισχυρή για την Ελλάδα την οποία πραγματικά θέλουμε, την οποία μπορούμε να πετύχουμε.
 
Είμαι όμως εδώ για να σας μεταφέρω ένα απλό μήνυμα: η δουλειά δεν έχει τελειώσει. Στις 25 Ιουνίου το πρωί οι κάλπες θα είναι άδειες. Στο τέλος της ημέρας θα πρέπει να γεμίσουν με εκατομμύρια ψηφοδέλτια της Νέας Δημοκρατίας. Αυτή είναι η αποστολή μας και θα την πετύχουμε, θα τη φέρουμε εις πέρας, για να μπορέσουμε να συνεχίσουμε αυτό το σημαντικό έργο το οποίο ξεκινήσαμε πριν από τέσσερα χρόνια, όταν, περνώντας μέσα από πολύ μεγάλες δυσκολίες, μέσα από πρωτοφανείς κρίσεις, καταφέραμε να κρατήσουμε ασφαλές το σκάφος της πατρίδας. Και καταφέραμε κυρίως να βάλουμε την Ελλάδα σε μια ρότα ανάπτυξης, σε μια ρότα προκοπής.
 
Αυτή η τετραετής διαδρομή, επιβραβεύτηκε από τους πολίτες και συνενώθηκαν στη Νέα Δημοκρατία. Συνενώθηκαν πολίτες οι οποίοι δεν μας είχαν στηρίξει στο παρελθόν και οι οποίοι ήρθαν και μας επιβράβευσαν για αυτά τα οποία πετύχαμε. Μας ζήτησαν και κάτι ακόμα όμως. Στην εντολή την οποία μας έδωσαν μας είπαν: «τρεξτε πιο γρήγορα να κάνετε πράξη τις μεγάλες αλλαγές που χρειάζεται ο τόπος μας. Συνεχίστε, συνεχίστε να κρατάτε την Ελλάδα σε ρότα ανάπτυξης. Συνεχίστε να στηρίζετε, πρώτα και πάνω από όλα, τους πιο αδύναμους στην κοινωνία μας. Δώστε έμφαση στους μισθούς». 
 
Δεν είναι τυχαία, φίλες και φίλοι, η δέσμευσή μου ότι η πρώτη προτεραιότητα της επόμενης τετραετίας θα είναι οι καλύτεροι μισθοί για κάθε Ελληνίδα και για κάθε Έλληνα, κατώτατο μισθό στα 950 ευρώ και μέσο μισθό στα 1.500 ευρώ. Ναι, μπορούμε να πετύχουμε αυτούς τους στόχους γιατί ξέρουμε πολύ καλά ότι οι καλύτεροι μισθοί έρχονται με περισσότερες επενδύσεις, με το να ξανακάνουμε τη χώρα μας μια αναπτυξιακή ατμομηχανή σε όλη την περιφέρεια.
 
Και εσείς εδώ, κ. Περιφερειάρχα, ειδικά στην Πάτρα, στη Δυτική Ελλάδα, γνωρίζετε πολύ καλά τις σημαντικές αναπτυξιακές δυναμικές που έχει ο τόπος σας και θα μπορέσουμε μαζί να τις υλοποιήσουμε.Θέλω η Πάτρα να είναι η πρωταγωνίστρια της ανάπτυξης της επόμενης δεκαετίας. Με πολλές καλοπληρωμένες θέσεις εργασίας, με σημαντικά έργα υποδομής για τα οποία ήδη έχουμε μιλήσει και τα οποία δρομολογούνται, επιτέλους με την ολοκλήρωση του δρόμου - καρμανιόλα που συνδέει τον Πύργο με την Πάτρα. Το έργο, όπως σας είχα δεσμευτεί, ήδη υλοποιείται, θα είναι έτοιμο σε δύο χρόνια από τώρα.
 
Όπως ετοιμάζονται και μια σειρά από μεγάλες αναπτυξιακές επενδύσεις, με σημαντικότερη την πλήρη οδική σύνδεση του λιμανιού της Πάτρας με την Αθήνα, με την υπογειοποίηση παραπάνω από πέντε χιλιομέτρων σιδηροδρομικού δικτύου, και μια σειρά από μεγάλα έργα τα οποία θα αναδείξουν το λιμάνι, θα τονώσουν το πανεπιστήμιο και θα μετατρέψουν την Πάτρα σε μία εξωστρεφή πύλη της πατρίδας μας προς όλη την δυτική Ευρώπη.Δεν σας αξίζει τίποτα λιγότερο, αυτός είναι ο στόχος τον οποίο πρέπει να θέσουμε και μπορούμε να το πετύχουμε.
 
Μιας και έχουμε εδώ και τους ΟΝΝΕΔίτες και τις ΟΝΝΕΔίτισσες από το πανεπιστήμιό μας, ένα ξεχωριστό ευχαριστώ στη νεολαία μας. Να πω για μία ακόμα φορά πόσο μεγάλη σημασία αποδίδω στη δημόσια εκπαίδευση, στη στήριξη των πανεπιστημίων μας, στα εξωστρεφή πανεπιστήμια τα οποία θα συνδέονται επιτέλους με την αγορά εργασίας. Σε πανεπιστήμια στα οποία θα κυριαρχούν οι βιβλιοθήκες και όχι οι βαριοπούλες. Θέλουμε τα πανεπιστήμια κέντρα γνώσης, προκοπής και ελευθερίας έκφρασης και όχι άνδρα ανομίας και παραβατικότητας, όπως κάποιοι ενδεχομένως να τα φαντάζονται.
 
Όμως, φίλες και φίλοι, να σας πω και για μία ακόμα σημαντική προτεραιότητα της δεύτερης τετραετίας, κι αυτή δεν είναι άλλη από τη στήριξη του Εθνικού Συστήματος Υγείας.Έχω κουραστεί να απαντώ στα fake news της αντιπολίτευσης που ισχυρίζονται ότι τάχα πρόθεση της Νέας Δημοκρατίας είναι να ιδιωτικοποιήσει το ΕΣΥ. Τους λέμε ξεκάθαρα: εμείς θα οικοδομήσουμε το νέο δημόσιο Εθνικό Σύστημα Υγείας, που θα παρέχει ποιοτική υγεία σε κάθε Ελληνίδα και σε κάθε Έλληνα.Θα προσλάβουμε 10.000 γιατρούς και νοσηλευτές μέσα στην επόμενη τετραετία. Θα ξαναφτιάξουμε τα τμήματα επειγόντων περιστατικών στα μεγάλα μας νοσοκομεία. Θα στηρίξουμε τα κέντρα υγείας. Θα δώσουμε έμφαση στην πρωτοβάθμια φροντίδα, στον Προσωπικό Γιατρό και στις προληπτικές εξετάσεις.Θα συνεργαστούμε με τον ιδιωτικό τομέα όπου αυτό είναι απαραίτητο, αλλά παρέχοντας -και το τονίζω αυτό- δωρεάν υπηρεσίες υγείας σε όλους τους ασφαλισμένους συμπολίτες μας. Διότι αυτό επιτάσσει η παράδοσή μας.
 
Είμαστε η μεγάλη, πλατιά, λαϊκή παράταξη αυτής της χώρας. Είμαστε μία παράταξη η οποία πρώτα και πάνω από όλα στέκεται πάντα κοντά στους πιο αδύναμους συμπολίτες μας. Και αυτή την πολιτική μας θα εξακολουθήσουμε να την εφαρμόζουμε την επόμενη τετραετία.
 
Όπως θα εφαρμόσουμε, φίλες και φίλοι, μία πολιτική η οποία θα εξακολουθεί να ενισχύει την άμυνα της χώρας, να προστατεύει την κυριαρχία και τα κυριαρχικά μας δικαιώματα και να αναδεικνύει τον ρόλο της πατρίδας μας ως πυλώνα σταθερότητας σε όλη την Ανατολική Μεσόγειο.Κάποιοι μπορεί να ενοχλούνται -εντός και εκτός Ελλάδος- που η πατρίδα μας εξοπλίζεται και ενισχύει τις Ένοπλες Δυνάμεις. Τους λέω: λυπάμαι για την ενόχληση σας αλλά αυτή η πολιτική θα συνεχιστεί με την επόμενη κυβέρνηση της Νέας Δημοκρατίας.Το 2028, πρώτα ο Θεός, θα παραλάβουμε τα πρώτα υπερσύγχρονα αεροσκάφη F-35, τα οποία θα βρουν τη μόνιμη στέγη τους στην Ανδραβίδα, εδώ στην περιοχή σας. Και ταυτόχρονα η Ελλάδα θα εξακολουθεί να προστατεύει τα σύνορα της, τα οποία ταυτόχρονα είναι σύνορα της Ευρωπαϊκής Ένωσης.
 
Όλοι συγκλονιστήκαμε, φίλες και φίλοι, από το τραγικό ναυάγιο το οποίο έλαβε χώρα ανοιχτά της Πύλου. Αλλά πιστεύω ότι και όλοι μας οργιστήκαμε από το γεγονός ότι το μόνο μέλημα κάποιων σήμερα φαίνεται να είναι να επιρρίπτουν ευθύνες στο Λιμενικό μας, αντί να αναδεικνύουν τον ρόλο των άθλιων διακινητών. Όλων αυτών που εκμεταλλεύονται τον ανθρώπινο πόνο και βάζουν κατατρεγμένους ανθρώπους πάνω σε σαπιοκάραβα για να τους οδηγήσουν σε ένα εξαιρετικά επικίνδυνο ταξίδι, το οποίο δεν έπρεπε ποτέ να είχε ξεκινήσει.
 
Εμείς, φίλες και φίλοι, τέσσερα χρόνια τώρα ακολουθήσαμε μια αυστηρή αλλά δίκαιη πολιτική για το προσφυγικό. Σας είχα πει το 2019 ότι θα περιορίσω δραστικά τις μεταναστευτικές ροές που επηρεάζουν τα νησιά του Ανατολικού Αιγαίου κι αυτή τη δέσμευσή μας την κάναμε πράξη. Αυτή η πολιτική, εκτός από τη διάσταση της εθνικής ασφάλειας, είναι και μια βαθιά ανθρωπιστική πολιτική. Ξέρετε γιατί; Όσο λιγότερες βάρκες αυτή τη στιγμή πλέουν στο Αιγαίο και στη Μεσόγειο, τόσο λιγότερες είναι οι πιθανότητες να γίνει ένα καταστροφικό ναυάγιο, σαν και αυτό το οποίο βιώσαμε τις τελευταίες μέρες.Εμείς ουσιαστικά, με την πολιτική μας, συντρίψαμε τους διακινητές. Και αυτή την πολιτική θα τη συνεχίσουμε την επόμενη τετραετία, εφόσον μας εμπιστευθεί ο ελληνικός λαός. Θα προστατεύουμε τα σύνορά μας. Το Λιμενικό θα είναι πάντα εκεί να σώζει ανθρώπινες ζωές και έχει σώσει χιλιάδες κατατρεγμένους ανθρώπους που βρέθηκαν στην θάλασσα.
 
Αλλά, ταυτόχρονα, θα δίνουμε και τον αγώνα μας στην Ευρωπαϊκή Ένωση για περισσότερη ευρωπαϊκή αλληλεγγύη, ώστε οι χώρες πρώτης υποδοχής να μην σηκώνουν μόνες τους το βάρος ενός προβλήματος που τελικά αφορά όλη την Ευρώπη και όχι μόνο χώρες όπως η Ελλάδα και η Ιταλία.
 
Αυτές, λοιπόν, οι πολιτικές είναι το πραγματικό ζητούμενο των επόμενων εκλογών: αν θα συνεχίσουμε σε αυτή την πορεία την οποία έχουμε χαράξει τέσσερα χρόνια και αν τελικά μετά τις εκλογές θα έχουμε μία σταθερή και ισχυρή κυβέρνηση, η οποία θα μπορεί να υλοποιήσει τις μεγάλες αλλαγές τις οποίες χρειάζεται ο τόπος.
 
Ακούω «Μητσοτάκη Πρωθυπουργό θα έχουμε», γιατί αυτό θα επιλέξει τελικά ο κυρίαρχος ελληνικός λαός. Το τελευταίο αφήγημα μίας αντιπολίτευσης η οποία παραπαίει είναι το εξής: «Μην ψηφίσετε», λέει, «Νέα Δημοκρατία, γιατί δεν θέλουμε τον Μητσοτάκη αυταρχικό και παντοδύναμο». Τους απαντώ, παντοδύναμος είναι μόνο ο κυρίαρχος ελληνικός λαός και αυτός καθορίζει, τελικά, τις κοινοβουλευτικές ισορροπίες στην επόμενη Βουλή.
 
Αλλά να σας πω και κάτι όπως το αισθάνομαι -και βγαίνει μέσα από την καρδιά μου αυτό το οποίο σας λέω. Ξέρω πολύ καλά ότι ένα υψηλό ποσοστό είναι μεγάλη ευθύνη για εμένα προσωπικά. Όσο μεγαλύτερο το ποσοστό της Νέας Δημοκρατίας -και ναι, θα πετύχουμε ακόμα μεγαλύτερο ποσοστό στις εκλογές της 25ης Ιουνίου- τόσο πιο βαριά η ευθύνη για μένα αλλά και για όλη την ηγετική ομάδα της Νέας Δημοκρατίας, να σταθούμε στο ύψος των περιστάσεων.
 
Οι πολίτες μάς βάζουν τον πήχη ψηλά. Μας δίνουν τη δύναμη να κάνουμε πράξη τις μεγάλες αλλαγές. Εδώ από την Πάτρα τους διαβεβαιώνω ότι θα σταθούμε στο ύψος των περιστάσεων και θα οδηγήσουμε τη χώρα σταθερά, τολμηρά, μπροστά, για να κάνουμε πράξη το πρόγραμμά μας. Σε τέσσερα  χρόνια από τώρα η Ελλάδα να είναι μία διαφορετική χώρα, μια πολύ καλύτερη χώρα απ’ ό,τι είναι το 2023. Όπως η Ελλάδα του 2023 είναι ήδη μια πολύ καλύτερη χώρα απ’ ό,τι ήταν η Ελλάδα του 2019.
 
Θέλω, λοιπόν, να σας ζητήσω να κάνουμε μαζί αυτή την τελευταία μεγάλη προσπάθεια. Σε όλα μας τα στελέχη, να σας πω ότι δεν πρέπει να αφήσουμε καμία δυνητική ψήφο να πάει χαμένη. Να βρούμε συμπολίτες μας οι οποίοι δεν μας επέλεξαν ούτε στη κάλπη της 21ης Μαΐου -κάποιοι μπορεί να επέλεξαν άλλα κόμματα στα αριστερά μας, κάποιοι μπορεί να επέλεξαν μικρά κόμματα στα δεξιά μας- και να τους εξηγήσουμε ότι η ψήφος τους έχει μεγάλη σημασία.
 
Αν σε ένα πράγμα θα συμφωνήσω με τον Αλέξη Τσίπρα είναι ότι σε αυτές τις εκλογές, ναι, ψηφίζουμε για τις ζωές μας. Ψηφίζουμε για καλύτερους μισθούς, για καλύτερη Παιδεία, για καλύτερη Υγεία, για μία Ελλάδα πιο ασφαλή. Ψηφίζουμε για να έχουμε μία κυβέρνηση που αν, ο μη γένοιτο, πρέπει να διαχειριστεί μία κρίση, να ξέρει πού πατά και πώς να μπορεί να ανταποκριθεί σε κάθε απρόοπτο.Για όλα αυτά ψηφίζουμε. 

Για εσάς τελικά, για τα παιδιά σας, για τα εγγόνια σας, για τους συνταξιούχους μας ψηφίζουμε, για καλύτερες συντάξεις.Και σίγουρα δεν ξεχνάμε. Έτσι δεν είναι; Δεν ξεχνάμε αυτούς οι οποίοι μας φόρτωσαν στο κεφάλι την προσωπική διαφορά και τσάκισαν τις συντάξεις, και τώρα εμφανίζονται ξαφνικά ως υπέρμαχοι των συνταξιούχων.
 
Για όλα αυτά, λοιπόν, θα ψηφίσουμε. Την Παρασκευή το βράδυ, κάποια στιγμή μετά από την τελική μας ομιλία στην Αθήνα, θα σβήσουν τα φώτα της προεκλογικής εκστρατείας. Εγώ θα πάω σπίτι μου, θα περάσω μία μέρα με την οικογένειά μου και την Κυριακή 25η Ιουνίου, για μία μέρα, η ευθύνη περνάει σε όλους σας.Η ευθύνη περνάει σε όλους σας, αυτή είναι η ομορφιά της Δημοκρατίας. Εσείς επιλέγετε τελικά ποιος πρέπει να κυβερνήσει τη χώρα την επόμενη τετραετία. Έχω μεγάλη εμπιστοσύνη στην κρίση του ελληνικού λαού και είμαι σίγουρος ότι θα ξαναβρεθώ, εδώ στην Πάτρα, ως εκλεγμένος Πρωθυπουργός της πατρίδας μας για να μπορέσουμε να συνεχίσουμε μαζί αυτό το ωραίο ταξίδι το οποίο ξεκινήσαμε.Να είστε καλά, σας ευχαριστώ πολύ, καλό αγώνα και με τη νίκη. Και εδώ πάλι νικητές για τη Δυτική Ελλάδα που μας αξίζει, για την Πάτρα που μας αξίζει.Σας ευχαριστώ πολύ. Καλό αγώνα.