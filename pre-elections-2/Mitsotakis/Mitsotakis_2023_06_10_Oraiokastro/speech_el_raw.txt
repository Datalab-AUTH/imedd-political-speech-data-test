Καλή σας μέρα και σας ευχαριστώ γι’ αυτή την εντυπωσιακή υποδοχή. Σας ευχαριστώ που ήρθατε σήμερα το μεσημέρι εδώ, τόσο μαζικά, να δηλώσετε για ακόμα μία φορά τη στήριξή σας στη μεγάλη μας παράταξη, στη Νέα Δημοκρατία. Σας ευχαριστώ που, ειδικά εδώ στο Ωραιόκαστρο, δώσατε στην κάλπη της 21ης Μαΐου πολύ ισχυρά ποσοστά στη Νέα Δημοκρατία. Σας ευχαριστώ, γιατί εμπιστευτήκατε μία παράταξη, η οποία εδώ και τέσσερα χρόνια, όπως είπε ο Δήμαρχος, κράτησε τη χώρα όρθια εν μέσω μεγάλων δυσκολιών, αλλά ταυτόχρονα τίμησε και τη «συμφωνία αλήθειας» την οποία σας ζήτησα να υπογράψουμε τον Ιούλιο του 2019. 

Είμαστε η παράταξη που κατάφερε για πρώτη φορά -για πρώτη φορά το πέτυχε αυτό η Νέα Δημοκρατία στην ιστορία της- να αυξήσει τα ποσοστά της και τον απόλυτο αριθμό ψήφων από κάλπη σε κάλπη όντας στην κυβέρνηση. Πρέπει να σάς πω, ότι αυτή η ψήφος εμπιστοσύνης των Ελλήνων πολιτών, είναι για εμένα βαριά ευθύνη να ανταποκριθώ στην εμπιστοσύνη και στην αγάπη του κόσμου και τη δεύτερη τετραετία. Να μπορέσουμε να προχωρήσουμε ακόμα πιο γρήγορα, ακόμα πιο τολμηρά, στις μεγάλες αλλαγές τις οποίες χρειάζεται ο τόπος. Διότι στην κάλπη της 21ης Μαΐου οι πολίτες επιβράβευσαν τη συνέπεια, την εργατικότητα, τον πολιτισμένο πολιτικό λόγο και απέρριψαν τον διχασμό, την τοξικότητα, το μαύρο. Νίκησε η ενότητα, ηττήθηκε ο διχασμός, νίκησε η αλήθεια και ηττήθηκε το ψέμα.
 
Αυτή είναι μία σημαντική κατάκτηση για τη χώρα μας, μία κατάκτηση, όμως, φίλες και φίλοι, η οποία ακόμα δεν έχει ολοκληρωθεί. Δεν έχει ολοκληρωθεί, διότι τίποτα δεν έχει τελειώσει. ‘Έχουμε νέες εκλογές την 25η Ιουνίου και έχουμε νέες εκλογές για ένα λόγο και μόνο: διότι ο κ. Τσίπρας, όπως είχαμε προβλέψει και είχαμε πει προεκλογικά, είχε φροντίσει να ναρκοθετήσει τη σταθερότητα της χώρας, εισάγοντας ένα εκλογικό σύστημα το οποίο με μαθηματική βεβαιότητα θα οδηγούσε στην ακυβερνησία. Εάν σήμερα, εάν στις κάλπες της 21ης Μαΐου, ίσχυε το εκλογικό σύστημα το οποίο θα ισχύσει στην κάλπη της 25ης Ιουνίου, η Νέα Δημοκρατία θα είχε ισχυρή αυτοδυναμία και ο τόπος θα είχε από σήμερα σταθερή κυβέρνηση. 

Πρέπει λοιπόν, να πάμε τώρα και να ολοκληρώσουμε αυτό το οποίο ξεκινήσαμε στην κάλπη της 21ης Μαΐου. Και κάτι ακόμα: μπορούμε να βάλουμε τον πήχη των προσδοκιών μας ακόμα πιο ψηλά. Το 40,7% το οποίο πήραμε είναι εντυπωσιακό. Αλλά μπορούμε και πρέπει να πάμε ακόμα καλύτερα, διότι την επόμενη μετά την Κυριακή των εκλογών πρέπει να έχουμε μια ισχυρή, σταθερή αυτοδυναμία, για να μπορέσουμε να υλοποιήσουμε τις μεγάλες αλλαγές τις οποίες ο τόπος τόσο πολύ χρειάζεται. Πρέπει να σας πω ότι, κοιτάζοντας και εδώ λίγο τα εκλογικά αποτελέσματα στη Β΄ Περιφέρεια Θεσσαλονίκης, προφανώς και είμαστε ικανοποιημένοι από τα ποσοστά μας. Δεν διέφυγε όμως της προσοχής μου, το γεγονός ότι διάφορα κόμματα και κομματίδια στα δεξιά της Νέας Δημοκρατίας, συγκέντρωσαν αρκετά υψηλά ποσοστά.
 
Θέλω με την ευκαιρία αυτή να απευθυνθώ σε όλους τους συμπολίτες μας οι οποίοι πιστεύουν ότι υπάρχουν κόμματα -ειδικά μικρά κόμματα, ανύπαρκτα κόμματα τα οποία δεν τα γνωρίζουμε- τα οποία μπορούν να εκφράσουν αυτά αυθεντικά το θρησκευτικό συναίσθημα. Θέλω να τους πω ότι η πίστη δεν φυλακίζεται στα όρια κάποιων μικρών κομμάτων. Η πίστη και η ορθοδοξία ενώνει, δεν διχάζει. «Τα του Καίσαρος τω Καίσαρι και τα του Θεού τω Θεώ». Ας αφήσουν, λοιπόν, διάφοροι, οι οποίοι θέλουν να δοξάζονται κρυπτόμενοι, στην άκρη αυτές τις λογικές ότι δήθεν αυτοί εκφράζουν την Εκκλησία και την Ορθοδοξία και κάποιοι άλλοι είμαστε λιγότερο ορθόδοξοι ή λιγότεροι πιστοί απ’ αυτούς. Δε νομίζω ότι τα επιχειρήματα αυτά μπορούν να στέκουν σήμερα στην ελληνική κοινωνία του 2023.
 
Θέλω επίσης να απευθυνθώ και σε αυτούς, οι οποίοι με πολύ μεγάλη ευκολία μιλούν για πατριωτισμό, για την υπεράσπιση των εθνικών συμφερόντων και να τους ζητήσω να αναλογιστούν, ποια κυβέρνηση ήταν αυτή η οποία, εν μέσω πολύ μεγάλων δυσκολιών κατάφερε και κράτησε σταθερό το σκάφος της χώρας και έκανε σήμερα την Ελλάδα πολύ πιο ισχυρή από ό,τι ήταν το 2019. Διότι εγώ, όταν το 2019 είχα έρθει και σας είχα μιλήσει πάλι εδώ στη Θεσσαλονίκη, σας είχα πει ότι μια από τις τρεις κεντρικές μου δεσμεύσεις είναι μια ασφαλής και ισχυρή Ελλάδα. Και για να δούμε, τηρήσαμε αυτή μας τη δέσμευση; Επενδύσαμε στις Ένοπλες Δυνάμεις μας, με τέτοιο τρόπο ώστε ουσιαστικά έχουμε ανατρέψει την ισορροπία των δυνάμεων στο Αιγαίο μέσα σε μια τετραετία. Αποκρούσαμε τις επιθετικές ορέξεις των γειτόνων μας -όχι στα λόγια αλλά με πράξεις- χτίζοντας ισχυρές συμμαχίες, στηρίζοντας τις Ένοπλες Δυνάμεις και καθιστώντας την πατρίδα μας τον πιο σημαντικό παράγοντα γεωπολιτικής σταθερότητας στην Ανατολική Μεσόγειο.
 
Ενισχύσαμε τη θέση της Ελλάδος στην Ευρώπη. Όταν σήμερα πηγαίνει ο Έλληνας Πρωθυπουργός, οι Έλληνες Υπουργοί, στα Ευρωπαϊκά Συμβούλια δεν μας αντιμετωπίζουν πια σαν τον “φτωχό συγγενή”, αλλά ως μια χώρα η οποία κατάφερε και πέτυχε κάτι το οποίο πολλοί φαντάζονταν ότι ήταν αδύνατο: να ανορθώσει την οικονομία της και να έχει σήμερα ρυθμούς ανάπτυξης διπλάσιους απ’ αυτούς της Ευρωπαϊκής Ένωσης.
 
Όλα αυτά δεν έτυχαν, φίλες και φίλοι. Ήταν αποτέλεσμα μιας σκληρής δουλειάς. Μια σκληρή δουλειά η οποία, όμως, δεν έχει ολοκληρωθεί και σε καμία περίπτωση δεν πρέπει να μείνει στη μέση. Και γι’ αυτό και το στοίχημα της κάλπης της 25ης Ιουνίου είναι τόσο σημαντικό, για όλες και για όλους. Αν θα συνεχίσουμε σε αυτή την πορεία σταθερότητας και προκοπής ή αν θα κυλήσουμε πίσω.
 
Ο αρχηγός της Αξιωματικής Αντιπολίτευσης, σε μια ομιλία την οποία έκανε χθες, ο κ. Τσίπρας, είπε κάτι με το οποίο συμφωνώ. Είπε «ψηφίζουμε για τις ζωές μας». Ναι, ψηφίζουμε για τις ζωές μας, ψηφίζουμε για τις ζωές αυτών των νέων παιδιών, που όταν θα βγουν από ένα καλό δημόσιο πανεπιστήμιο θέλουν να έχουν μια δουλειά της προκοπής. Και να πάρουν, κ. Πρύτανη, ποιοτική γνώση σε πανεπιστήμια στα οποία θα έχουν βιβλιοθήκες και όχι χώρους κατάληψης και βίας, όπως συνέβαινε στο Αριστοτέλειο εδώ και δεκαετίες.
 
Ναι, ψηφίζουμε για τις ζωές μας και ψηφίζουμε για καλύτερες δουλειές και για καλύτερους μισθούς. Διότι όταν εγώ μιλάω -κυρίως με νέα παιδιά- τα οποία μπαίνουν στην αγορά εργασίας, το πρώτο πράγμα το οποίο μου λένε -και έχουν δίκιο- είναι ότι οι μισθοί στη χώρα μας είναι ακόμα χαμηλοί. Και δύσκολα θα τα βγάλει πέρα ένα νέο παιδί, ειδικά αν θέλει να κάνει οικογένεια, με τους μισθούς οι οποίοι υπάρχουν σήμερα στον ιδιωτικό τομέα. Η απάντηση όμως, φίλες και φίλοι, είναι ότι η αύξηση των μισθών μπορεί να έρθει μόνο μέσα από την ανάπτυξη και μπορεί να έρθει μόνο μέσα από τις ιδιωτικές επενδύσεις. Και αυτές τις ιδιωτικές επενδύσεις μόνο μια κυβέρνηση σαν της Νέας Δημοκρατίας μπορεί να φέρει.
 
Ψηφίζουμε, ναι, για τις ζωές μας και ψηφίζουμε και για ποιοτική δημόσια Υγεία. Και για ένα Εθνικό Σύστημα Υγείας, το οποίο θα σταθεί στο ύψος των περιστάσεων, θα αναμορφωθεί δραστικά, όπως έχουμε δεσμευτεί, και θα μπορεί να παρέχει σε όλους τους πολίτες ποιοτικές υπηρεσίες υγείας, ασχέτως με το αν βρίσκονται σε μεγάλες πόλεις ή στην ελληνική περιφέρεια.
 
Ψηφίζουμε για τις ζωές μας, για να μπορούμε να έχουμε γειτονιές οι οποίες να είναι ασφαλείς. Γιατί για εμάς, η ασφάλεια των πολιτών είναι απαραίτητη προϋπόθεση δημοκρατίας και ευημερίας.
 
Για όλα αυτά θα ψηφίσουμε λοιπόν. Θα ψηφίσουμε, ναι, για το μέλλον μας. Και πρέπει οι πολίτες να γνωρίζουν, ότι τίποτα από αυτά τα οποία έχουμε πετύχει  δεν είναι δεδομένο. Και ότι πολύ εύκολα, εάν την επόμενη μέρα προκύψει μια ασταθής κυβέρνηση με αδύναμη κοινοβουλευτική πλειοψηφία, τα πράγματα θα είναι δύσκολα. Όπως αν δεν προκύψει πλειοψηφία, εάν δεν προκύψει στην κάλπη πλειοψηφία, αυτή τη στιγμή ουσιαστικά δεν υπάρχει καμία δυνατότητα σχηματισμού κυβέρνησης συνεργασίας. Γιατί;  Διότι το ένα κόμμα με το οποίο είχαμε συνεργαστεί στο παρελθόν, το ΠΑΣΟΚ, μας λέει ξεκάθαρα «ότι και 149 βουλευτές να έχετε, εμένα δεν με ενδιαφέρει τίποτα. Εγώ δεν θέλω να αναλάβω την ευθύνη της διακυβέρνησης, θα πάω στην αντιπολίτευση».
 
Επομένως, φίλες και φίλοι, μία κυβερνητική πρόταση υπάρχει μόνο σήμερα στη χώρα: αυτή της Νέας Δημοκρατίας. Γι’ αυτό η Νέα Δημοκρατία πρέπει να είναι ισχυρή και αυτοδύναμη μετά τις εκλογές της 25ης Ιουνίου. Και ακριβώς αυτή η ισχυρή αυτοδυναμία, αυτή η σταθερή αυτοδυναμία -θέλω να το πω εδώ και το λέω πάντα και με τα στελέχη μας, τα οποία δίνουν το δικό τους αγώνα- σε καμία περίπτωση δεν είναι διαπιστευτήριο αλαζονείας.
 
Τώρα η αντιπολίτευση έχει βρει νέο τροπάριο. «Μη ψηφίσετε, λέει, τον Μητσοτάκη στις εκλογές για να μην είναι παντοδύναμος». Εγώ τους απαντώ, ότι παντοδύναμος είναι μόνο ο κυρίαρχος ελληνικός λαός και αν αυτός αποφασίσει να μας δώσει μία ισχυρή πλειοψηφία, θα σεβαστούμε την εντολή του και θα σεβαστούμε την ετυμηγορία του. Έχουμε πολλά πράγματα να κάνουμε. 

Την επόμενη τετραετία, έχουμε ένα ξεκάθαρο σχέδιο για το πώς θέλουμε να ανορθώσουμε ακόμα περισσότερο την οικονομία, για το πώς θα στηρίξουμε το κοινωνικό κράτος αλλά κυρίως έχουμε ένα σχέδιο, φίλες και φίλοι, για το πώς θα παράγουμε τον πλούτο ο οποίος είναι τόσο απαραίτητος, για να μπορούμε να έχουμε μια σοβαρή και αποτελεσματική κοινωνική πολιτική. Η μόνη πολιτική δύναμη η οποία μιλάει σήμερα στη χώρα για το πώς θα παράγουμε πλούτο, είναι η Νέα Δημοκρατία. Οι εργαζόμενοι θα ξέρουν ότι μπορούν να έχουν καλύτερους μισθούς, μόνο όταν υπάρχουν επιχειρήσεις οι οποίες επενδύουν και δημιουργούν θέσεις εργασίας. Δεν υπάρχουν εργαζόμενοι χωρίς επιχειρήσεις. Άρα, εάν δεν έχουμε επενδύσεις, πολλές επενδύσεις, εάν δεν μειωθεί η ανεργία, οι μισθοί των εργαζόμενων δεν θα μπορούν να αυξηθούν.
 
Για όλα αυτά λοιπόν, φίλες και φίλοι, μόνο η Νέα Δημοκρατία έχει σχέδιο και μόνο η Νέα Δημοκρατία έχει επίσης αποδείξει έμπρακτα ότι ξέρει τον πλούτο, τον συλλογικό πλούτο, να τον μοιράζει δίκαια και να στηρίζει τελικά τους πιο αδύναμους συμπολίτες μας. Διότι τι κάναμε εμείς όλα αυτά τα τέσσερα χρόνια της μεγάλης δυσκολίας, της πανδημίας, της ενεργειακής κρίσης; Στηρίξαμε την κοινωνία. Περπάτησα λίγο σήμερα εδώ στην αγορά σας, είδα εμπορικά καταστήματα τα οποία ήταν γεμάτα με κόσμο. Θυμηθείτε λίγο, ότι πριν από τρία χρόνια αναγκαστήκαμε να κλείσουμε όλη την αγορά λόγω του κορονοϊού και εμείς ήρθαμε και στηρίξαμε επιχειρήσεις και εργαζόμενους, ώστε οι επιχειρήσεις αυτές να παραμείνουν ζωντανές για να μπορούν σήμερα να έχουν ένα πιο αισιόδοξο μέλλον. Και το ίδιο κάναμε και με την κρίση της ακρίβειας. Στηρίξαμε τους λογαριασμούς του ηλεκτρικού ρεύματος, στηρίξαμε όσο μπορέσαμε την κοινωνία με εργαλεία όπως το Market Pass, και είμαστε σήμερα στην ευχάριστη θέση να βλέπουμε τον πληθωρισμό να πέφτει. Όχι ακόμα εκεί που θα θέλαμε, αλλά σίγουρα τα πιο δύσκολα στον πληθωρισμό είναι πίσω μας.
 
Άρα, φίλες και φίλοι, το ζητούμενο εδώ είναι πολύ μεγάλο και το στοίχημα είναι πολύ μεγάλο. Η χώρα χρειάζεται την επόμενη μέρα μία σταθερή και ισχυρή κυβέρνηση. Αυτή η σταθερή και ισχυρή κυβέρνηση μπορεί να είναι μόνο κυβέρνηση της Νέας Δημοκρατίας και είμαι σίγουρος ότι και με τη δική σας τη στήριξη, θα μπορέσουμε αυτόν τον εθνικό στόχο να τον κάνουμε πράξη. Και θέλω όλοι μαζί, τελειώνοντας, να σας πω ότι όλοι μαζί θέλω εδώ και από το Ωραιόκαστρο αλλά και με τη Β΄ Περιφέρεια Θεσσαλονίκης, η οποία αποτελούσε και αποτελεί παραδοσιακά ένα ισχυρό κάστρο της Νέας Δημοκρατίας, θέλω να βάλουμε ένα στοίχημα όλοι μαζί. Εδώ στη Β΄ Θεσσαλονίκης μπορούμε να αυξήσουμε και άλλο τα ποσοστά μας. Και μπορούμε να συμπιέσουμε -όπως σας είπα και πριν- κόμματα και κομματίδια τα οποία ξαφνικά «βγήκαν στον αφρό», χωρίς να λένε απολύτως τίποτα, επικαλούμενα μόνο και μόνο το συναίσθημα. Αλλά αυτή είναι μια δουλειά την οποία θα την κάνουμε όλοι μαζί και κυρίως θα την κάνετε εσείς. 

Μπορούμε να αυξήσουμε τα ποσοστά μας. Θα αυξήσουμε τα ποσοστά μας στη Β΄ Θεσσαλονίκης και θα ξαναβρεθούμε εδώ στο Ωραιόκαστρο να γιορτάσουμε τη μεγάλη νίκη της Νέας Δημοκρατίας για μία ισχυρή, σταθερή κυβέρνηση και να πάμε μπροστά, για να μπορούμε να γράψουμε εμείς τη δική μας ιστορία. Κυρίως αυτή η γενιά, γι’ αυτήν αγωνιζόμαστε, να γράφει τη δική της ιστορία. Με ισχυρή Νέα Δημοκρατία, με μία σταθερή κυβέρνηση για την Ελλάδα. Μπροστά, μόνο μπροστά και μόνο ψηλά. Σας ευχαριστώ πολύ γι’ αυτή την εντυπωσιακή υποδοχή. Πάμε να τελειώσουμε τη δουλειά την 25η Ιουνίου. Να είστε καλά. Ευχαριστώ πάρα πολύ.




