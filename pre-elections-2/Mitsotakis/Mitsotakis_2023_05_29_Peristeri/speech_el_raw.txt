Σας ευχαριστώ, σας ευχαριστώ. Ψηλά τις σημαίες της νίκης.Την τελευταία φορά που βρέθηκα στη Δυτική Αθήνα σας ζήτησα να δεσμευτούμε σε μία μεγάλη υπέρβαση: να «βάψουμε» τη Δυτική Αθήνα γαλάζια και τα καταφέραμε. Σας ευχαριστώ από καρδιάς γι’ αυτό. Αλλά δεν «βάψαμε» μόνο τη Δυτική Αθήνα γαλάζια, όλη την Ελλάδα τη «βάψαμε» γαλάζια. Εσείς κάνατε το σύνθημα αυτό πράξη.Ήθελα, φίλες και φίλοι, στην πρώτη επίσημη προεκλογική μας ομιλία μετά τη διάλυση της Βουλής -το Διάταγμα θυροκολλήθηκε πριν από λίγες ώρες- να βρεθώ εδώ, στο Περιστέρι, και να σας πω ένα μεγάλο ευχαριστώ, από καρδιάς, για τον αγώνα που δώσαμε μαζί, για τη μεγάλη νίκη την οποία πετύχαμε στις εκλογές της 21ης Μαΐου.Ειδικά εδώ, στη Δυτική Αθήνα, βλέπω ανάμεσά μας πολλούς παλιούς φίλους και θυμάμαι. Ένα ξεχωριστό ευχαριστώ σε όλες και σε όλους που ακολούθησαν την προσωπική μου πολιτική διαδρομή από το 2003, 20 χρόνια τώρα. Πορευθήκαμε μαζί σε καλές και σε άσχημες στιγμές, αλλά χαιρόμαστε σήμερα που γιορτάζουμε μία ακόμα μεγάλη νίκη στη μεγάλη ιστορία της παράταξής μας, της Νέας Δημοκρατίας.
 
Πράγματι, φίλες και φίλοι, ίσως πολλοί να αιφνιδιάστηκαν από αυτό το εκλογικό  αποτέλεσμα και θέλω να θυμίσω ότι για πρώτη φορά στη μεταπολίτευση κόμμα αυξάνει το ποσοστό του και τον απόλυτο αριθμό ψήφων, μετά από τέσσερα χρόνια στη διακυβέρνηση. Και για πρώτη φορά από το 1974 το πρώτο κόμμα έχει υπερδιπλάσιο αριθμό ψήφων από το δεύτερο.Πού πήγαν τώρα όλοι αυτοί που προέβλεπαν ότι οι εκλογές θα ήταν ντέρμπι; Αναρωτιέμαι. Αναρωτιέμαι πού κρύφτηκαν. Αλλά, φίλες και φίλοι, εγώ ήμουν σίγουρος για το εκλογικό αποτέλεσμα και ήμουν σίγουρος και για την απόδοση της Νέας Δημοκρατίας σε αυτές τις εκλογές, για τον απλούστατο λόγο ότι γυρνώντας σε όλη την Ελλάδα και όλη την Αθήνα -και ειδικά όλη τη δυτική Αθήνα- έβλεπα κάτι το οποίο ενδεχομένως κάποιοι άλλοι δεν μπορούσαν να αντιληφθούν: ότι η ελληνική κοινωνία αλλάζει, ότι η ελληνική κοινωνία προοδεύει και ότι η ελληνική κοινωνία έχει σήμερα απαίτηση από ουσιαστικό προγραμματικό λόγο.
 
Πράγματι, οι πολίτες μάς επιβράβευσαν. Επιβράβευσαν την προσπάθεια αυτών των τεσσάρων ετών. Επιβράβευσαν τη διαχείριση των κρίσεων, επιβράβευσαν το γεγονός ότι ξαναβάλαμε την οικονομία σε τροχιά ανάπτυξης, ότι τηρήσαμε τις δεσμεύσεις μας, ότι φυλάξαμε τα σύνορά μας, ότι ενισχύσαμε τις Ένοπλες Δυνάμεις.Όλα αυτά επιβραβεύτηκαν από τους πολίτες στην κάλπη. Αλλά έγινε και κάτι ακόμα, το οποίο θεωρώ ότι είναι πολύ σημαντικό: οι πολίτες γύρισαν την πλάτη στην τοξικότητα, στο μίσος, στην εμπάθεια, στον διχασμό. Ηττήθηκε ο διχασμός και κέρδισε η ενότητα. Ηττήθηκε η τοξικότητα και κέρδισε η ευπρέπεια. Ηττήθηκε ο λαϊκισμός και κέρδισε ο συγκροτημένος, τεκμηριωμένος και κοστολογημένος πολιτικός λόγος τον οποίον μόνο εμείς, ως Νέα Δημοκρατία, καταφέραμε σε αυτές τις εκλογές να εκφράσουμε.
 
Πρέπει να σας πω ότι αυτή η μεγάλη, πλατιά δυναμική της νίκης της Νέας Δημοκρατίας δημιουργήθηκε από πολλά σημεία αναφοράς. Καταφέραμε και κάναμε ανοίγματα σε γεωγραφικές περιοχές αλλά και σε κοινωνικές ομάδες όπου κάποιοι πίστευαν ότι δεν μπορούσαμε να τα πάμε καλά. Τι έχουν να πούν όλες και όλοι αυτοί που προέβλεπαν ότι η Νέα Δημοκρατία θα ήταν πίσω στη νεολαία; Ήμασταν πρώτοι και στη νεολαία μας.Ήμασταν πρώτοι και στις ηλικιακές κατηγορίες από 17 έως 30, για τον απλούστατο λόγο ότι εμείς τελικά μιλήσαμε για τα πραγματικά σας προβλήματα, για την εκπαίδευση που θέλετε, για τις δουλειές τις οποίες θέλουμε να δημιουργήσουμε. Δεν βλέπουμε τη νεολαία απλά σαν μια «καύσιμη ύλη» για τον λαϊκισμό και για την οργή που κάποιοι θέλουν να πυροδοτήσουν.
 
Όπως το ίδιο έγινε και εδώ στη δυτική Αθήνα στις -εντός εισαγωγικών, κρατήστε τα εισαγωγικά έχουν αξία- πιο «λαϊκές» συνοικίες. Εμείς σκύψαμε πάνω στα προβλήματα των πιο αδύναμων συμπολιτών μας και αποδείξαμε ότι μόνο η Νέα Δημοκρατία, τελικά, είναι η μεγάλη λαϊκή προοδευτική παράταξη αυτού του τόπου.Εμείς κρατήσαμε την κοινωνία και τους πιο αδύναμους όρθιους στη διάρκεια της πανδημίας. Εμείς στηρίξαμε τα νοικοκυριά στη διάρκεια της ενεργειακής κρίσης. Και εμείς, τελικά, ήμασταν αυτοί που δρομολογήσαμε την πιο προοδευτική κοινωνική πολιτική, που δεν είναι άλλη από τη δημιουργία πολλών και καλών θέσεων εργασίας. Και η Δυτική Αθήνα μας επιβράβευσε.
 
Για όσους δεν το γνωρίζετε -αναρωτιέμαι, δεν ξέρω καν αν αυτό το έπαιζε το «στοίχημα»- 12 μονάδες μπροστά στη Δυτική Αθήνα. Αν θέλατε να βάλετε στοίχημα δεν θα σας έβγαζε πιθανότητες γι’ αυτό. Κι όμως, έγινε πράξη. Και κάποιοι εξακολουθούν και σήμερα να μην αντιλαμβάνονται γιατί έχασαν και τι έγινε το βράδυ της 21ης Μαΐου.Πράγματι, δεν μου κάνει εντύπωση, διότι δεν κατάλαβαν ποτέ πώς η ίδια η κοινωνία είχε αλλάξει και πως είχε προοδεύσει στη διάρκεια αυτής της τετραετίας.
 
Εμείς, όμως, φίλες και φίλοι, ξέρουμε πολύ καλά ότι το αποτέλεσμα, αυτό το σημαντικό αποτέλεσμα, αυτή η μεγάλη νίκη σήμερα δεν λέει τίποτα. Δεν λέει τίποτα -κρατήστε το αυτό που σας λέω. Η κάλπη την 25η Ιουνίου θα είναι ξανά άδεια. Εδώ δεν υπάρχει πρώτος και δεύτερος γύρος. Δεν είμαστε σε δημοτικές εκλογές. Δεν προσμετράται το ποσοστό μας στην κάλπη της 25ης Ιουνίου. Όλα ξεκινούν πάλι από την αρχή.Θέλω να σας ζητήσω μαζί -και από τους βουλευτές και τους υποψήφιους βουλευτές μας, απαλλαγμένοι τώρα από το άγχος του σταυρού- να δώσουμε μαζί τη μάχη για την παράταξή μας και μόνο. Για να είμαστε και πάλι οι μεγάλοι νικητές, στην κάλπη της 25ης Ιουνίου.
 
Και αυτή η νίκη θα είναι η νίκη η οποία θα βάλει οριστικά τέλος σε ένα κύκλο αβεβαιότητας τον οποίο άνοιξε η επιλογή της αντιπολίτευσης να μας ταλαιπωρήσει με το σύστημα της απλής αναλογικής. Σήμερα, η χώρα θα είχε ήδη ισχυρή και σταθερή κυβέρνηση αν δεν υπήρχε η απλή αναλογική. Επομένως, υπάρχει ένας τρόπος μόνο να απενεργοποιήσουμε αυτή τη «νάρκη» οριστικά και αμετάκλητα: αυτός είναι να δώσουμε στη Νέα Δημοκρατία ακόμα υψηλότερο ποσοστό στις εκλογές της 25ης Ιουνίου.Γιατί επιμένω σε αυτό; Προσέξτε. Τα μαθηματικά των εκλογών αλλάζουν από κάλπη σε κάλπη. Θα πρέπει όλοι να αναλογιστούμε ότι ενδεχομένως την 25η Ιουνίου ο πήχης της αυτοδυναμίας να ανέβει. Όσο περισσότερα κόμματα μπαίνουν στη Βουλή τόσο πιο δύσκολη γίνεται η αυτοδυναμία. Και αυτό το οποίο δεν χρειάζεται σήμερα η χώρα είναι μία ασταθή κυβέρνηση με οριακή πλειοψηφία. Η χώρα χρειάζεται μια σταθερή κυβέρνηση με ισχυρή πλειοψηφία, για να κάνει πράξη τις μεγάλες αλλαγές, τις μεγάλες μεταρρυθμίσεις.
 
Πού και πού αυτές τις τελευταίες μέρες πηγαίνω και μου λένε, «κύριε Πρωθυπουργέ». Λέω, «προσέξτε, δεν είμαι Πρωθυπουργός». Άμα με θέλετε και πάλι Πρωθυπουργό πρέπει όλες και όλοι να έρθετε να ψηφίσετε, να μην πάτε στην παραλία ή να θεωρήσετε ότι η εκλογική μάχη αυτή έχει κριθεί.Αυτό, λοιπόν, είναι το ζήτημα και το πραγματικό αίτημά της επόμενης κάλπης: μία σταθερή κυβέρνηση με άνετη πλειοψηφία απέναντι σε αυτούς οι οποίοι σήμερα το μόνο που τους ενδιαφέρει είναι ποιος θα έχει τα πρωτεία στην αντιπολίτευση.
 
Τους λέω λοιπόν: κυρίες και κύριοι ξυπνήστε, στις 25 Ιουνίου ψηφίζουμε για κυβέρνηση, όχι για αντιπολίτευση. Το τι θα γίνει στην αντιπολίτευση είναι δικό σας θέμα. Οι πολίτες νοιάζονται για το πώς θα κυβερνηθεί ο τόπος και πώς την επόμενη μέρα θα έχουμε μια σταθερή κυβέρνηση, η οποία θα μπορεί να παρέχει στους Έλληνες πολίτες ασφάλεια και προοπτική. Και το μόνο που τους ενδιαφέρει, στο μόνο στο οποίο ενώνονται, ΠΑΣΟΚ και ΣΥΡΙΖΑ, είναι στην επιθυμία τους να έχουμε τελικά μια αδύναμη κυβέρνηση.Και τι μας λένε κάποιοι; «Και 149 βουλευτές να έχουμε, εμάς δεν μας ενδιαφέρει. Μονίμως στην αντιπολίτευση θέλουμε να είμαστε». Τους απαντώ λοιπόν: κοιτάξτε, εγώ δεν ξέρω άλλη εκλογή όπου ουσιαστικά να υπάρχει ένας υποψήφιος για Πρωθυπουργός και ένα κόμμα το οποίο να διεκδικεί την ευθύνη της διακυβέρνησης.
 
Εμείς, λοιπόν, φίλες και φίλοι, θα ξεκινήσουμε από σήμερα να ξαναδώσουμε αυτό τον πολύ ωραίο αγώνα, να συνεχίσουμε τον αγώνα της κάλπης της 21ης Μαΐου. Εγώ θα ξαναγυρίσω ολόκληρη την Ελλάδα, όπως το έκανα ήδη πολλές φορές, θα το ξανακάνω άλλη μία για να μεταφέρω δύο πράγματα: πρώτον, το μήνυμα της ανάγκης για μία σταθερή κυβέρνηση με ορίζοντα τετραετίας. Νομίζω, ότι αυτό έχει εξηγηθεί με απλά λόγια σε όλες και σε όλους. Όλοι καταλαβαίνουν ότι σε αυτό το δύσκολο διεθνές γεωπολιτικό περιβάλλον -είδατε, οι εκλογές στην Τουρκία ολοκληρώθηκαν, η Τουρκία έχει σήμερα κυβέρνηση και Πρόεδρο- εμείς δεν έχουμε ακόμα εκλεγμένη κυβέρνηση. Αλλά θα έχουμε στις 26 Ιουνίου. Άρα, ένα ζητούμενο: η ανάγκη για πολιτική σταθερότητα.
 
Ένα δεύτερο ζητούμενο -ακόμα πιο σημαντικό και αυτό τελικά σας αφορά όλες και όλους πολύ περισσότερο- είναι ποιο είναι το κόμμα το οποίο θα μπορέσει να υλοποιήσει αυτές τις μεγάλες αλλαγές για τις οποίες έχουμε δεσμευτεί.Εύχομαι και ελπίζω σε αυτή την προεκλογική περίοδο να αντιληφθούν και οι αντίπαλοί μας ότι η πολιτική δεν γίνεται με συνθήματα, με σλόγκαν, με τοξικότητα, με ύβρεις, με tweets. Ελάτε, τους λέμε, να αντιπαρατεθούμε για το πολιτικό μας πρόγραμμα. Ελάτε να συγκριθούμε, τελικά ποιος μπορεί να κρατήσει τη χώρα σε μία δυναμική τροχιά ανάπτυξης.Ποιος μπορεί να πετύχει την επενδυτική βαθμίδα. Η επενδυτική βαθμίδα, δεν θα κουραστώ να το λέω γι’ αυτούς οι οποίοι δεν είναι ειδικοί στα δημόσια οικονομικά, αφορά όλες και όλους. Τη στιγμή που θα την πάρουμε θα έχουμε όλοι χαμηλότερα επιτόκια δανεισμού και αυτό είναι σημαντικό για τα νοικοκυριά, για τις επιχειρήσεις και τελικά για το ίδιο το κράτος μας.
 
Εμείς, λοιπόν, ξέρουμε και μπορούμε, και να φέρουμε επενδύσεις, και να δρομολογήσουμε, ειδικά εδώ στη Δυτική Αθήνα, πολλές νέες θέσεις εργασίας. Εμείς, δεν θα κουραστώ να το λέω, θα πάμε τον μέσο μισθό στα 1.500 ευρώ και τον κατώτατο μισθό στα 950 ευρώ. Ξέρουμε και μπορούμε να το κάνουμε.Εμείς είμαστε αυτοί που θα εξακολουθούμε να στηρίζουμε την κοινωνία, όχι όμως υπερφορολογώντας όλες και όλους και κυρίως τη μεσαία τάξη, αλλά από το πλεόνασμα της ανάπτυξης. Εμείς δεν είμαστε αυτοί που θα ξανατσακίσουμε τους ελεύθερους επαγγελματίες, επιστρέφοντας στον νόμο Κατρούγκαλου. Ξέρετε τι πληρώνετε σε εργοδοτικές εισφορές με τη Νέα Δημοκρατία στην κυβέρνηση και ξέρετε ότι η επόμενη τετραετία θα είναι μία τετραετία στην οποία οι φόροι θα μειωθούν κι άλλο. Ναι, και το τέλος επιτηδεύματος, σε ορίζοντα τετραετίας, θα είναι και αυτό παρελθόν, θα τελειώσουμε και με αυτόν τον μνημονιακό φόρο.
 
Άρα, η συνέχιση της πορείας ανάπτυξης περνάει μέσα από τη σταθερή και ισχυρή Νέα Δημοκρατία. Και αυτό δεν το λέμε μόνο εμείς, το λένε και όλοι οι ξένοι οίκοι. Βλέπετε την ικανοποίηση από το εκλογικό αποτέλεσμα.Αλλά όταν η οικονομία πηγαίνει καλά, και οι πολίτες τελικά πηγαίνουν καλά. Γιατί όσο μειώνεται η ανεργία, φίλες και φίλοι, τόσο η δύναμη του εργαζόμενου να διαπραγματευτεί έναν καλύτερο μισθό ισχυροποιείται. Γι’ αυτό ανεβαίνουν και οι μισθοί.Ο πληθωρισμός είναι ακόμα πρόβλημα, το αναγνωρίζουμε, έχουμε βοηθήσει, αλλά βλέπετε ότι ήδη αρχίζει και πέφτει. Όμως σε ένα χρόνο, όταν δεν θα έχουμε οξύ πρόβλημα πληθωρισμού, οι μισθοί θα είναι υψηλότεροι και οι φόροι θα είναι χαμηλότεροι. Έτσι στηρίζεται τελικά το διαθέσιμο εισόδημα όλων, με μόνιμες αυξήσεις, όχι με προσωρινά επιδόματα. Τα επιδόματα είναι χρήσιμα. Και είμαι υπερήφανος που η δική μας παράταξη είναι αυτή που κράτησε τελικά όρθια την ελληνική κοινωνία σε μια δύσκολη συγκυρία. 
 
Όμως η μόνιμη πολιτική μας είναι μία πολιτική ανάπτυξης και στήριξης των διαθέσιμων εισοδημάτων. Και είναι μία πολιτική, βέβαια, η οποία ενθαρρύνει τις δημόσιες και τις ιδιωτικές επενδύσεις, στηρίζει τους Δήμους και την Τοπική Αυτοδιοίκηση. Μόνο εδώ, στο Περιστέρι, γίνονται έργα τα οποία αγγίζουν τα 100 εκατομμύρια ευρώ, με χρηματοδοτικούς πόρους από το Ταμείο Ανάκαμψης, από τον κρατικό προϋπολογισμό, από ευρωπαϊκά κονδύλια, για να βελτιώσουν την ποιότητα ζωής όλων.
 
Και βέβαια, κρατήστε αυτό για το οποίο θα μιλάω συνέχεια μέχρι τις εκλογές: τη δέσμευσή μου η δεύτερη τετραετία μας να είναι μια τετραετία αναγέννησης του Εθνικού Συστήματος Υγείας. Ειδικά εδώ θέλω να σας δώσω ένα συγκεκριμένο παράδειγμα του πώς μπορούμε να παρεμβαίνουμε και να αντιμετωπίζουμε τα προβλήματα τα οποία εσείς μας λέτε ότι σας απασχολούν τόσο πολύ. Κάποια στιγμή, τον Ιανουάριο, βρεθήκαμε μπροστά στη δύσκολη κατάσταση μετά τον Covid. Είχαμε πολλές εκκρεμότητες, πολλές καθυστερήσεις στα χειρουργεία και βρεθήκαμε πάλι αντιμέτωποι με πρόβλημα ράντζων και στο «Αττικόν» και στον «Ευαγγελισμό» και σε μια σειρά από νοσοκομεία.Κάναμε μια σειρά από παρεμβάσεις και περιορίσαμε πολύ την έκταση του προβλήματος. Συνεργαστήκαμε και με τον ιδιωτικό τομέα, όχι στη λογική της ιδιωτικοποίησης -όπως κάποιοι λένε- αλλά αγοράζοντας υπηρεσίες από τον ιδιωτικό τομέα έτσι ώστε ο πολίτης, χωρίς να βάλει ευρώ από την τσέπη του, να μπορεί να μπει να βρει ένα κρεβάτι σε νοσοκομείο, είτε είναι δημόσιο είτε είναι ιδιωτικό.Το πρόβλημα των ράντζων αντιμετωπίζεται. Έχω και ένα σχέδιο βέβαια εδώ για ένα νοσοκομείο, το παλιό Λοιμωδών της Αγίας Βαρβάρας. Αυτό θα γίνει ένα πρότυπο κέντρο που θα παρέχει πρωτοβάθμια, δευτεροβάθμια και μετανοσοκομειακή φροντίδα. Και θα ανακουφίσει πάρα πολύ την πίεση την οποία δέχεται το «Αττικόν», ειδικά στις εφημερίες του.Ενίσχυση των κέντρων υγείας, ενίσχυση του προσωπικού γιατρού, ενίσχυση των προληπτικών εξετάσεων, τόσο σημαντικές για τις γυναίκες και για τους άντρες. Οι γυναίκες ξέρετε πόσο σημαντικό αποτύπωμα είχαν οι εξετάσεις που κάναμε για τον καρκίνο του μαστού. Ακολουθούν πολλές άλλες προληπτικές εξετάσεις. Πρέπει να φροντίζουμε για την υγεία μας. Πριν αρρωστήσουμε. Και αυτό πια έχουμε τη δυνατότητα να μπορούμε να το κάνουμε.Να περιμένετε, λοιπόν, η δεύτερη τετραετία να είναι η τετραετία της μεγάλης αναγέννησης του Εθνικού Συστήματος Υγείας, με πολύ σημαντικές παρεμβάσεις. Να σταματήσουν πια οι καθυστερήσεις στα χειρουργεία. Τίποτα δεν με ενοχλεί περισσότερο, φίλες και φίλοι, από όταν ακούω έναν συμπολίτη μας να μου λέει «έχω προγραμματισμένο χειρουργείο σε τρεις, τέσσερις, πέντε, έξι μήνες, για ένα επείγον περιστατικό». Αυτό πρέπει να σταματήσει και θα σταματήσει. Θα βρούμε τον τρόπο να το αντιμετωπίσουμε. Θα κάνουμε προσλήψεις, θα αλλάξουμε τις διαδικασίες στα νοσοκομεία μας. Αυτό θα σταματήσει.
 
Αλλά, βέβαια, δεν θα σταματήσουμε μόνο εκεί. Θα συνεχίσουμε τις μεγάλες μεταρρυθμίσεις τις οποίες έχουμε κάνει στην παιδεία μας. Το Πανεπιστήμιο Δυτικής Αττικής βρίσκει πια τα πατήματα του, όπως το είχαμε σχεδιάσει. Και θέλουμε αυτή την στιγμή να ενισχύσουμε όχι μόνο τα πανεπιστήμια μας αλλά και τα Δημόσια ΙΕΚ, τα οποία παρέχουν πολύ σημαντικές ειδικότητες σε παιδιά τα οποία δεν θα θελήσουν να πάνε στο πανεπιστήμιο.Πρώτα και πάνω από όλα, να ενισχύσουμε τα σχολεία μας. Διαδραστικοί πίνακες: 36.000 νέοι διαδραστικοί πίνακες σε όλα τα σχολεία, μέχρι του χρόνου θα έχουν μπει, με πόρους του Ταμείου Ανάκαμψης. Νηπιαγωγείο από τα τέσσερα έτη. Και βέβαια, κάτι στο οποίο αποδίδω πολύ μεγάλη σημασία, στήριξη της εργαζόμενης οικογένειας και ειδικά της εργαζόμενης μητέρας. 
 
Δεν μιλάμε αρκετά για το μεγαλύτερο μακροπρόθεσμο πρόβλημα της ελληνικής κοινωνίας. Δεν είναι πρόβλημα, είναι μια «βόμβα». Και μιλάω για την υπογεννητικότητα. Η υπογεννητικότητα δεν αντιμετωπίζεται μόνο, όπως έχουμε κάνει, με το να δίνουμε 2.000 ευρώ στη γέννηση κάθε παιδιού. Ναι, και αυτό εμείς το κάναμε, να τα θυμόμαστε.Αντιμετωπίζεται πρώτα και πάνω από όλα με το πώς θα στηρίξουμε τις οικογένειες, τις εργαζόμενες μητέρες, με περισσότερους βρεφονηπιακούς σταθμούς, με νηπιαγωγεία ολοήμερα, με προγράμματα όπως οι «Νταντάδες της Γειτονιάς». Με μια ανακούφιση της οικογένειας, η οποία πρέπει να γνωρίζει, πια, ότι μπορεί να έχει μια στήριξη από το κράτος, εφόσον αποφασίσει και όταν αποφασίσει να αποκτήσει παιδιά.Θέλουμε περισσότερα παιδιά στην Ελλάδα, τα χρειαζόμαστε, και ξέρουμε τι πρέπει να κάνουμε για να στηρίξουμε τις οικογένειες και ειδικά τις εργαζόμενες γυναίκες οι οποίες -μην κοροϊδευόμαστε- σηκώνουν τελικά το μεγάλο βάρος.
 
Και βέβαια, μην ξεχνάτε, φίλες και φίλοι -το έλεγα και πριν από τις προηγούμενες εκλογές, το επαναλαμβάνω και τώρα- την πολύ σημαντική διάσταση που έχουν όλα τα θέματα της εξωτερικής πολιτικής την επόμενη τετραετία.Ο κόσμος μας, η γειτονιά μας δεν θα γίνει πιο εύκολη. Προβλήματα θα υπάρχουν. Είχα την ευκαιρία σήμερα και δημόσια να εκφράσω τα συγχαρητήρια μου στον Πρόεδρο Erdoğan για την επανεκλογή του. Θα έχω την ευκαιρία να του μιλήσω τηλεφωνικά και τις επόμενες ώρες. Και να του μεταφέρω αυτό το οποίο λέω σε κάθε ευκαιρία, ότι η Ελλάδα πάντα θα τείνει χείρα φιλίας προς την Τουρκία.Δεν είμαστε εμείς αυτοί που επιδιώκουμε την ένταση. Αλλά γνωρίζουμε πάρα πολύ καλά ποια είναι τα όρια τα οποία κανείς δεν μπορεί να ξεπεράσει. Οι διαφορές λύνονται με οδηγό το Διεθνές Δίκαιο. Και η προσπάθεια της χώρας για ισχυρές Ένοπλες Δυνάμεις θα συνεχιστεί, ακριβώς όπως την έχουμε σχεδιάσει. Το ίδιο ισχύει βέβαια και για τη φύλαξη των συνόρων μας. Ο φράχτης στον Έβρο θα ολοκληρωθεί και το Λιμενικό θα εξακολουθεί να φυλάει τα θαλάσσια σύνορά μας. 
 
Όλα αυτά, λοιπόν, φίλες και φίλοι, συνθέτουν τον «καμβά» της προεκλογικής εκστρατείας, όπως θα διαμορφωθεί από τώρα μέχρι τις 25 Ιουνίου. Και θα επαναλάβω αυτό το οποίο σας είπα και στην αρχή: ένα πράγμα δεν μπορούμε να ανεχθούμε κι αυτό δεν είναι άλλο από τον εφησυχασμό. Ξέρω ότι θα υπάρχουν πολλοί σήμερα οι οποίοι μπορεί να σκέφτονται «δεν βαριέσαι μωρέ, οι εκλογές έχουν κριθεί, δεν χρειάζεται να πάω να ψηφίσω, να φύγω στο νησί ή να πάω στο χωριό στο οποίο μπορεί και να μην ψηφίζω και να ψηφίζω στην Αθήνα». Πείτε τους ένα μεγάλο «όχι», πρέπει να τελειώσουμε τη δουλειά την οποία ξεκινήσαμε, μέχρι τις 25 Ιουνίου να έχουμε ακόμα υψηλότερο ποσοστό από αυτό που πήραμε την 21η Μαΐου. Και μπορούμε, μπορούμε να το πετύχουμε. Η Ελλάδα έγινε μπλε και θα παραμείνει μπλε. Και μία μικρή γωνιά της Ελλάδος που έμεινε ροζ, ξέρουμε γιατί έμεινε ροζ, δεν έχουμε αυταπάτες. Και αυτή μπλε θα την κάνουμε και θα είναι πραγματικά όλη η Ελλάδα μπλε στις επόμενες εκλογές.
 
Σε αυτή την προεκλογική εκστρατεία προσερχόμαστε με τον ενθουσιασμό του νικητή αλλά -θέλω να το τονίσω- και με τη σεμνότητα και την υπευθυνότητα ενός κόμματος που αναγνωρίζει το βάρος της ευθύνης που εναποθέτει ο ελληνικός λαός στους ώμους μας. Και είναι βαριά αυτή η ευθύνη. Πρώτος εγώ την αισθάνομαι, γι’ αυτό και δεν θα ανεχτώ κανένα φαινόμενο αλαζονείας. Θέλουμε ενθουσιασμό, θέλουμε δυνατές φωνές, θέλουμε ψηλά τις σημαίες, αλλά δεν θέλουμε αλαζονεία, δεν θέλουμε περιφρόνηση των αντιπάλων. Δεν μας ταιριάζουν εμάς αυτά.Εμείς είμαστε εδώ για να ενώσουμε την πατρίδα μας και να απευθυνθούμε πάντα και στους συμπολίτες μας οι οποίοι δεν μας ψήφισαν, λέγοντάς τους να έρθουν κοντά μας. Και να ξέρουν όλες και όλοι ότι την επόμενη μέρα, όπως το έκανα το 2019, οφείλω -εφόσον με εμπιστευτείτε- να είμαι και θα είμαι Πρωθυπουργός όλων των Ελλήνων. Αυτό επιβάλλει το αξίωμα και η ευθύνη του Πρωθυπουργού της χώρας. Πάμε λοιπόν μαζί να δώσουμε αυτόν τον αγώνα. Ένα μεγάλο ευχαριστώ θέλω να πω στις κομματικές μας οργανώσεις για την άψογη υποστήριξη της εκλογικής διαδικασίας. Στους εθελοντές μας, στους ΟΝΝΕΔίτες μας, σε όλο το οργανωτικό.Και πάλι οι κάλπες, όλες οι κάλπες, θα έχουν και στις επόμενες εκλογές εκλογικούς αντιπροσώπους της Νέας Δημοκρατίας. Περνάω από παντού, βλέπω εκλογικά περίπτερα, τα μόνα εκλογικά περίπτερα τα οποία σήμερα είναι ανοιχτά είναι τα περίπτερα της Νέας Δημοκρατίας. Οι άλλοι κατέβασαν ήδη ρολά και αμφιβάλω αν θα τα ξανανοίξουν μέχρι τις εκλογές.Ας κάνουμε, λοιπόν, αυτό τον ωραίο αγώνα μαζί. Ας αυξήσουμε κι άλλο τα ποσοστά μας στη Δυτική Αθήνα. Μπορούμε και θα το καταφέρουμε. Σταθερά, τολμηρά, μπροστά για μια αυτοδύναμη Ελλάδα.Να είστε καλά. Σας ευχαριστώ πολύ. Καλό αγώνα και καλή δύναμη. Να είστε καλά.
 