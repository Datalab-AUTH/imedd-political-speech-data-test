Σας ευχαριστώ για την αγάπη σας, την ανταποδίδω. Σας ευχαριστώ για την εμπιστοσύνη σας. Σας ευχαριστώ που για ακόμη μια φορά αποδείξατε ότι η Λακωνία είναι το μεγάλο κάστρο της παράταξής μας, της Νέας Δημοκρατίας. Γιατί εδώ κατοικούν οι πραγματικοί Σπαρτιάτες. Και ξέρετε, εξάλλου, ότι οι δεσμοί Κρήτης και Λακωνίας είναι τόσο ισχυροί, γι’ αυτό και πάντα ο Κωνσταντίνος Μητσοτάκης είχε εδώ στα μέρη σας τόσους καλούς φίλους. Πραγματικά, φίλες και φίλοι, δεν περίμενα στη Σπάρτη μια τόσο μαζική υποδοχή. Ε, γιατί ξεπεράσατε και τις δικές μου προσδοκίες. Αλλά αφού με προκαλείτε, θα σας ζητήσω να βάλουμε μαζί όλες και όλοι ένα στοίχημα: το ποσοστό μας στη Λακωνία, αλλά -προσέξτε- και στην Σπάρτη, θα γράφει «5» μπροστά μετά τις εκλογές της επόμενης Κυριακής. Διότι, δεν ξέρω αν το προσέξατε, αλλά στις εκλογές της 21ης Μαΐου σας πέρασαν για λίγες εκατοντάδες ψήφους τα Δωδεκάνησα. Πάμε να πάρουμε το «χρυσό» λοιπόν, η Λακωνία να ξαναδώσει το υψηλότερο ποσοστό στη χώρα. Και θα το πετύχουμε. Θα το πετύχουμε, φίλες και φίλοι, γιατί το μήνυμα της 21ης Μαΐου ήταν ένα μήνυμα εκκωφαντικό, το οποίο ακούστηκε σε ολόκληρη τη χώρα. Ήρθε ως επιβράβευση μιας αποτελεσματικής πολιτικής, εν μέσω πολύ μεγάλων δυσκολιών. Ήρθε και ως επιβράβευση μιας πολιτικής συνέπειας μεταξύ λόγων και πράξεων. Αυτά τα οποία σας είχαμε πει το 2019, παρά τις μεγάλες δυσκολίες, τα υλοποιήσαμε και γι’ αυτό μας επιβράβευσε ο ελληνικός λαός. Αλλά μας ζητάει να κάνουμε και κάτι ακόμα: μας ζητάει να τρέξουμε πολύ πιο γρήγορα, πολύ πιο τολμηρά, στον δρόμο των μεταρρυθμίσεων, να συνεχίσουμε και να ολοκληρώσουμε το έργο μας. Θα το κάνουμε, με τη δική σας στήριξη. Θα ξαναβάψουμε όλη την Ελλάδα γαλάζια. Στις 25 Ιουνίου οι Έλληνες ψηφίζουν και στις 26 Ιουνίου, με σεμνότητα, σηκώνουμε τα μανίκια και δουλεύουμε για να λύσουμε τα δικά σας προβλήματα. Όμως θέλω, φίλες και φίλοι, αυτόν τον εντυπωσιακό ενθουσιασμό τον οποίον βλέπω και εισπράττω σήμερα στη Σπάρτη να τον μετουσιώσουμε τις λίγες μέρες που μένουν μέχρι τις εκλογές σε μια τελευταία μεγάλη δημιουργική προσπάθεια, να αντιμετωπίσουμε τον μεγάλο κίνδυνο αυτής της κάλπης, που δεν είναι άλλος από τον κίνδυνο του εφησυχασμού. Οι κάλπες την 25η Ιουνίου θα είναι άδειες το πρωί. Στις 7:00 το πρωί ανοίγουν οι κάλπες. Θα είναι άδειες. Στις 19:00 το βράδυ, όταν θα κλείσουν, πρέπει να είναι γεμάτες με ακόμα περισσότερα ψηφοδέλτια της Νέας Δημοκρατίας. Προσέξτε, είμαι αρκετά χρόνια στην πολιτική ώστε να μην θεωρώ τίποτα δεδομένο. Δικό μου χρέος είναι μέχρι την Παρασκευή το βράδυ, όταν θα πέσουν τα φώτα της προεκλογικής εκστρατείας, να αγωνίζομαι να πείσω και τον τελευταίο καχύποπτο συμπολίτη μας ότι αξίζει να εναποθέσει την στήριξή του στη μεγάλη μας παράταξη, την Νέα Δημοκρατία. Μετά η ευθύνη περνάει σε όλους εσάς.
 

Σε αυτούς οι οποίοι διακινούν σενάρια περί δήθεν φόβου από μια παντοδύναμη Νέα Δημοκρατία, τους απαντώ ότι παντοδύναμος είναι ο ελληνικός λαός. Εσείς ψηφίζετε στις κάλπες και η κοινοβουλευτική πλειοψηφία απηχεί τελικά την δική σας βούληση. Και, βέβαια, εσείς είστε η Νέα Δημοκρατία. Εσείς είστε η Νέα Δημοκρατία. Οι παλιοί.
 

Έχει ένα ενδιαφέρον να δούμε, όμως, ποιοι είναι η Νέα Δημοκρατία. Η Νέα Δημοκρατία είναι πρώτα και πάνω από όλα οι παλιοί, παραδοσιακοί αγωνιστές που κράτησαν την παράταξη όρθια και στις δύσκολες στιγμές. Όμως στη Νέα Δημοκρατία του 2023 συνενώθηκαν -και θέλω να τους ευχαριστήσω και γι’ αυτό- συμπολίτες μας οι οποίοι δεν μας είχαν ξαναψηφίσει. Υπήρχαν πολλοί πολίτες οι οποίοι δίστασαν να μας ψηφίσουν το 2019 και μας ψήφισαν το 2023. Γιατί; Επειδή πείστηκαν από το έργο μας και επειδή μας ζητούν να προχωρήσουμε πιο γρήγορα στην υλοποίηση του προγράμματός μας. Το 2016, θυμάμαι, είχα έρθει στην Σπάρτη πριν από τις εσωκομματικές εκλογές. Σας είχα δεσμευθεί τότε ότι θα ανανεώσω τη Νέα Δημοκρατία και θα την ξανακάνω μεγάλο κόμμα εξουσίας. Τήρησα τη δέσμευσή μου απέναντί σας. Και τα καλύτερα, φίλες και φίλοι, είναι ακόμα μπροστά μας. Κρατήστε αυτό που σας λέω, τα καλύτερα είναι μπροστά μας.
 

Η δεύτερη τετραετία της Νέας Δημοκρατίας θα μας επιτρέψει να τρέξουμε πιο γρήγορα τις μεγάλες αλλαγές που έχει ανάγκη ο τόπος, να ενισχύσουμε ακόμα περισσότερο την οικονομία, να δρομολογήσουμε και να σταθεροποιήσουμε αυτή την αναπτυξιακή δυναμική η οποία ήδη υπάρχει στην πατρίδα μας. Θέλω να σας θυμίσω ότι το 2019, σε σχετικά καλές διεθνείς συνθήκες, η χώρα μας ήταν ουραγός στην ανάπτυξη στην Ευρωπαϊκή Ένωση. Σήμερα είμαστε πρωταθλητές στην ανάπτυξη και αυτό σημαίνει καλύτερους μισθούς, καλύτερα εισοδήματα, περισσότερες δουλειές, καλύτερες προοπτικές για την πατρίδα μας μετά από μία δύσκολη δεκαετία.

 
Δεν έχω κρύψει τη φιλοδοξία μου να μην είμαι ένας απλός διαχειριστής της εξουσίας, αλλά μαζί να κάνουμε το μεγάλο άλμα της χώρας μας, να κάνουμε την Ελλάδα πραγματική ευρωπαϊκή χώρα. Κρατώντας, ταυτόχρονα, άσβεστες τις παραδόσεις και τις αξίες μας που κάνουν τον ελληνισμό τόσο διακριτή δύναμη σε ολόκληρο τον κόσμο.

 
Σε αυτή την πορεία, λοιπόν, που είναι μία πορεία οικονομικής προκοπής αλλά και μία πορεία πατριωτικής ευθύνης, σας ζητώ να συμπορευτούμε όλοι μαζί. Και αναφέρομαι στην πατριωτική ευθύνη επειδή έχω κουραστεί να ακούω διάφορους πατριώτες στα λόγια να μας κουνάνε το δάχτυλο και να μην λογαριάζουν το γεγονός ότι σήμερα η Ελλάδα είναι αναντίρρητα πολύ πιο ισχυρή και πολύ καλύτερα θωρακισμένη απ’ ό,τι ήταν το 2019.
 

Αυτή η προσπάθεια της εθνικής ανάταξης, αυτός ο αγώνας για τη διαρκή στήριξη των Ενόπλων Δυνάμεών μας, αυτή η προσπάθεια να φυλάμε τα σύνορά μας -γιατί η χώρα έχει σύνορα και στη θάλασσα και στον αέρα και στη στεριά- θα συνεχιστεί. Με ανθρωπισμό πάντα, διότι -ξέρετε- κανείς δεν έχει σε αυτή τη χώρα το μονοπώλιο του ανθρωπισμού.
 

Είναι πραγματικά παράξενο να έρχονται τώρα και να μας κουνάνε το δάχτυλο, ποιοι; Αυτοί οι οποίοι μετέτρεψαν τη χώρα σε κέντρο διερχομένων και αυτοί οι οποίοι ανέχτηκαν την τραγωδία, το κολαστήριο της Μόριας, με τα ασυνόδευτα ανήλικα και με τις τραγικές καταστάσεις που επικρατούσαν στην πατρίδα μας πριν το 2019.
 

Δεν θέλουμε να γυρίσουμε, λοιπόν, πίσω σε αυτό το παρελθόν. Θέλουμε να προχωρήσουμε μπροστά. Θα προχωρήσουμε μπροστά με μία ισχυρή λαϊκή εντολή, με μία σταθερή κυβέρνηση, η οποία θα μπορεί να έχει τη δύναμη να υλοποιήσει τις μεγάλες αλλαγές που χρειάζεται ο τόπος. Μεγάλες αλλαγές οι οποίες θα έχουν και αντίκτυπο στη δική σας τη ζωή. Μου είπε ένας συμπολίτης σας ενώ ερχόμουν εδώ «πρόσεξε τη Σπάρτη γιατί η Σπάρτη είναι παρατημένη». Εγώ δεν θέλω να αισθάνεται καμία πόλη και καμία περιοχή της πατρίδας μας παρατημένη. Όλες και όλοι οι Έλληνες πολίτες, ανεξαρτήτως του πού κατοικούν, θα έχουν ίδια δικαιώματα και ίδιες ευκαιρίες στην προκοπή.
 

Και μιας και μιλάμε για τη Σπάρτη, να σας πω δυο κουβέντες για το πώς μπορούμε να φανταστούμε τη Σπάρτη σε τέσσερα χρόνια από τώρα. Κατ’ αρχάς η Σπάρτη μέχρι το 2026 θα έχει το πιο σύγχρονο νοσοκομείο της χώρας, δωρεά του Ιδρύματος Σταύρος Νιάρχος. Το νοσοκομείο αυτό θα ολοκληρωθεί στην ώρα του, παρά κάποιες μικρές δυσκολίες οι οποίες προέκυψαν, και θα δώσει τη δυνατότητα στη Λακωνία να μπορεί πραγματικά να είναι πρωταγωνίστρια στο πώς οραματιζόμαστε το νέο Εθνικό Σύστημα Υγείας: με καλές δομές πρωτοβάθμιας φροντίδας αλλά και με υπερσύγχρονα νοσοκομεία, με 10.000 προσλήψεις νοσηλευτικού και ιατρικού προσωπικού για να καλύψουμε όλες τις ανάγκες του ΕΣΥ. Και με την δυνατότητα πια να παρέχουμε και προληπτικές εξετάσεις σε εκατομμύρια συμπολίτες μας, για να μπορούμε να εντοπίζουμε τα νοσήματα πριν αυτά μας χτυπήσουν την πόρτα.
 

Ταυτόχρονα, όμως, η Σπάρτη θα αποκτήσει και ένα από τα πιο όμορφα μουσεία στον κόσμο. Οι μελέτες έχουν ολοκληρωθεί. Δεσμεύομαι προσωπικά, ότι θα εξασφαλίσω τα περίπου 40 εκατομμύρια που χρειάζεται το νέο μουσείο της Σπάρτης, για να αποκτήσετε επιτέλους το μουσείο το οποίο χρειάζεστε. Και στο χώρο του παλιού μουσείου, το οποίο και αυτό θα αναμορφωθεί, ουσιαστικά θα έχετε δύο μουσεία, το παλιό και το καινούργιο. Για να μπορέσει, επιτέλους, η Σπάρτη να κεφαλαιοποιήσει έμπρακτα αυτό το τεράστιο και πανίσχυρο brand το οποίο έχει. Όλος ο κόσμος ξέρει τη Σπάρτη και τους Σπαρτιάτες, αλλά πόσοι τελικά έρχονται να επισκεφτούν τη Σπάρτη για να τη γνωρίσουν καλά; Αυτός είναι, λοιπόν, ο στόχος μου για τη Σπάρτη της επόμενης τετραετίας, για τη Λακωνία της επόμενης τετραετίας, σε συνδυασμό με την ανάδειξη των υπόλοιπων μοναδικών μνημείων πολιτιστικής κληρονομιάς. Στον Μυστρά, όπως ξέρετε, εκτελούνται έργα σχεδόν 10 εκατομμυρίων ευρώ. Θα έχουν ολοκληρωθεί μέχρι το 2025 και ο Μυστράς θα αποτελεί μία ακόμα προσθήκη στο πολιτιστικό δυναμικό της περιοχής. Έναν ακόμα λόγο για τον οποίο κάποιος θα έρχεται και θα επισκέπτεται τη Λακωνία.
 

Βλέπετε, λοιπόν, πως οι εθνικές πολιτικές έχουν πάντα τοπικό αντίκρισμα. Και πως η ανάπτυξη δεν είναι απλά μια αφηρημένη έννοια, η οποία αφορά τους οικονομολόγους. Αλλά σημαίνει τελικά περισσότερες επενδύσεις, περισσότερες δουλειές, πιο ανταγωνιστικό πρωτογενή τομέα ο οποίος να παράγει προϊόντα τα οποία θα είναι ανταγωνιστικά και εξαγώγιμα, με πιο φθηνή ενέργεια.
 

Διότι μία από τις μεγάλες προκλήσεις της επόμενης τετραετίας είναι πώς θα εγκαταστήσουμε περισσότερα φωτοβολταϊκά και αιολικά για να μπορέσουμε -κυρίως φωτοβολταϊκά για τους αγρότες μας- να μειώσουμε το κόστος  παραγωγής.
 

Αυτή είναι η Ελλάδα του μέλλοντος την οποία οραματιζόμαστε και σας ζητώ να πορευτούμε μαζί, να την οικοδομήσουμε, να την χτίσουμε λιθαράκι-λιθαράκι. Για μια πατρίδα η οποία δεν θα είναι ουραγός αλλά θα είναι πραγματικά πρωταγωνιστής των εξελίξεων. Θέλω και πάλι να σας μεταφέρω πόσο βαριά αισθάνομαι στις πλάτες μου την ευθύνη την οποία μας εναποθέτει ο ελληνικός λαός. Ξέρετε, το να μπορείς να αυξάνεις το ποσοστό σου, όντας στην κυβέρνηση, είναι κάτι το οποίο ποτέ ξανά η Νέα Δημοκρατία δεν είχε πετύχει. Το πετύχαμε για πρώτη φορά και θα το ξαναπετύχουμε τώρα. Όμως μαζί με τα υψηλά ποσοστά έρχονται και οι υψηλές προσδοκίες. Ένα πράγμα θέλω να σας πω μόνο, γιατί δεν θέλω να σας κουράσω άλλο σήμερα, μέσα στον ήλιο που με περιμένατε με τόση καλοσύνη και με τόση αγάπη. Να σας πω ότι από την Αθήνα ξεκίνησα με συννεφιά αλλά εδώ, στη Λακωνία, υπάρχει λιακάδα, και λιακάδα θα υπάρχει και την 25η Ιουνίου. Θέλω να σας πω ότι -να είστε σίγουρες και σίγουροι- θα είμαι, θα είμαστε αντάξιοι της εμπιστοσύνης σας. Και την ισχυρή εντολή την οποία θα μας δώσετε να αλλάξουμε την Ελλάδα θα μπορέσουμε την επόμενη τετραετία να την κάνουμε πράξη. Σε τέσσερα χρόνια από τώρα η Ελλάδα θα είναι μία διαφορετική χώρα. θα είναι μία πολύ καλύτερη χώρα. Πάμε μαζί, λοιπόν, να συνεχίσουμε αυτή τη μεγάλη προσπάθεια την οποία ξεκινήσαμε. Πάμε μαζί να φέρουμε ακόμα υψηλότερα ποσοστά εδώ στη Λακωνία. Πάμε μαζί για το 50% και στον Δήμο της Σπάρτης και πάμε μαζί να γιορτάσουμε την άλλη Κυριακή μία μεγάλη νίκη της Νέας Δημοκρατίας, μία νίκη της Ελλάδος. Σταθερά, τολμηρά και μόνο μπροστά. Σας ευχαριστώ πολύ για την αγάπη σας. Ψηλά τις σημαίες της πατρίδας, ψηλά τις σημαίες της παράταξης. Σας ευχαριστώ πολύ και στο επανιδείν. Να είστε καλά. Γεια σας.
