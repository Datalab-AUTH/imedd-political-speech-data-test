Νεοδημοκράτισσες και Νεοδημοκράτες, Αθηναίες και Αθηναίοι, ΟΝΝΕΔίτισσες και ΟΝΝΕΔίτες, σας ευχαριστώ. Σας ευχαριστώ ολόψυχα γι’ αυτή την υποδοχή, γι’ αυτή την εντυπωσιακή σας παρουσία. Η φωνή τής Αθήνας ακούγεται σήμερα βροντερή σε κάθε γωνιά τής πατρίδας μας. Μένει πλέον να αντηχήσει και στις κάλπες της Κυριακής, με τη Νέα Δημοκρατία τη μεγάλη νικήτρια. Γιατί, φίλες και φίλοι, μόνο τότε θα κόψουμε το νήμα αυτού του δίμηνου προεκλογικού μαραθωνίου, με ένα αποτέλεσμα που θα δίνει στη χώρα μία σταθερή κυβέρνηση, την κυβέρνηση της Νέας Δημοκρατίας. Ένα αποτέλεσμα, όμως, το οποίο θα δίνει και στην παράταξή μας τη δύναμη να κάνει πράξη τις δεσμεύσεις της, το σχέδιό της, το σχέδιό μας για μία αυτοδύναμη Ελλάδα. Γι’ αυτό ζητούμε την εντολή τού ελληνικού λαού στις κάλπες της Κυριακής.
 
Φίλες και φίλοι, είμαστε και πάλι στο Σύνταγμα, στον χώρο που φιλοξένησε την πρώτη συγκέντρωση της παράταξής μας από τον ιδρυτή της, τον Κωνσταντίνο Καραμανλή. Αλλά και στον τόπο όπου, νεαρός ακόμα, θυμάμαι να μιλάει σε εκατοντάδες χιλιάδες Αθηναίους ο Κωνσταντίνος Μητσοτάκης. Ήθελα πολύ να κλείσουμε αυτή την προεκλογική περίοδο εδώ στο Σύνταγμα. Και η αποψινή μαζική συμμετοχή σας δεν είναι απλά απόδειξη της δύναμής σας, πιστεύω ότι είναι και σύμβολο ενός κύκλου που κλείνει. Η πλατεία, πια, δεν χωρίζεται σε πάνω και κάτω. Είναι ξανά μία, μοναδική, ελεύθερη και δημοκρατική.
 
Ως βουλευτής Αθηνών εδώ και 20 χρόνια, νιώθω συγκινημένος και περήφανος. Κατ’ αρχάς νιώθω συγκινημένος που βλέπω ανάμεσά μας τόσους παλιούς φίλους, παλιούς αγωνιστές τής παράταξης με τους οποίους δώσαμε μαζί τόσες πολλές μάχες. Είμαι, όμως, συγκινημένος και περήφανος για την προεκλογική διαδρομή την οποία κάναμε μαζί ως τώρα. Μπορεί να είχε πολύ κόπο, μπορεί να είχε αγωνίες, όμως κάναμε και πάλι τις δυσκολίες ευκαιρίες.
 
Εσείς, η ψυχή τού κόμματος, απλώσατε τις θέσεις μας στην κοινωνία. Ένα μεγάλο «ευχαριστώ» σε όλα μας τα στελέχη τα οποία έκαναν πράξη το αίτημά μου, μετά τη μεγάλη νίκη της 25ης Ιουνίου, να τρέξουν για το κόμμα. Το κάνατε. Ένα μεγάλο «ευχαριστώ». Αποδείξατε ότι η Νέα Δημοκρατία είναι το καλύτερα οργανωμένο κόμμα στην πατρίδα και το μεγαλύτερο κεντροδεξιό κόμμα στην Ευρώπη.
 
Εγώ με τη σειρά μου αισθάνομαι σήμερα, μπορώ να το πω, ότι έκανα το δικό μου καθήκον. Διέτρεξα ξανά τη χώρα, πόλη-πόλη, χωριό-χωριό, από τη μια γωνιά της Ελλάδος στην άλλη. Ένα συναρπαστικό ταξίδι, που κάθε φορά μου προσφέρει ικανοποίηση αλλά και γνώση, μου προσφέρει δύναμη αλλά και ευθύνη.
 
Προσοχή όμως, είμαστε στην τελική ευθεία, είμαστε ταυτόχρονα στην τελική προσπάθεια. Ως μεθαύριο στις 19:00 το απόγευμα έχουμε σύμμαχο τον ενθουσιασμό μας. Έχουμε σύμμαχο τον ενθουσιασμό, αλλά έχουμε και έναν εχθρό, τον εφησυχασμό. Πρώτα, λοιπόν, πάμε στις κάλπες και μετά συνεχίζουμε την ημέρα μας, ώστε καμία ψήφος να μη χαθεί αψήφιστα.
 
Έχω μιλήσει πολλές φορές, για την αμείλικτη αριθμητική της κάλπης. Προσέξτε, μία μικρή και επιπόλαιη δική μας αδράνεια, περισσότερα κόμματα στη Βουλή, μπορεί να φέρουν πολλές παγίδες στην επιφάνεια. Σκεφτείτε μόνο το εξής: μερικές ψήφοι λιγότερες σε κάθε εκλογικό τμήμα της επικράτειας αρκούν, για να θέσουν σε κίνδυνο την ανάδειξη μίας ισχυρής κυβέρνησης. Αυτό, όμως, όλοι μαζί θα το αποτρέψουμε. Όπως, λοιπόν, τον Μάιο με όπλο την απλή λογική ακυρώσαμε την απλή αναλογική, έτσι και τώρα η πολιτική υπευθυνότητα πρέπει να οδηγήσει και θα οδηγήσει στην εθνική σταθερότητα. Με την ώριμη επιλογή κάθε Ελληνίδας και κάθε Έλληνα που πάνω από καθετί επιδιώκει τη σιγουριά και την προκοπή για τον ίδιο, για την οικογένειά του, για τα παιδιά του.
 
Ξέρουμε, βέβαια, ότι ο πήχης των προσδοκιών είναι ψηλά. Πόσοι θα στοιχημάτιζαν άραγε πριν από τις προηγούμενες εκλογές ότι η Νέα Δημοκρατία θα αύξανε τα ποσοστά της και θα ξεπερνούσε το 40%; Το πετύχαμε, όμως, χάρη σε εσάς. Ο πήχης, λοιπόν, είναι ψηλά αλλά σας ζητώ όλες και όλοι μαζί, πολίτες της Αθήνας, να βάλουμε ένα στοίχημα και να τον ξεπεράσουμε. Να πετύχουμε εδώ στο λεκανοπέδιο ακόμα καλύτερα ποσοστά. Είμαι σίγουρος ότι η πρωτεύουσα ξέρει να δικαιώνει τον τίτλο της,  επαναλαμβάνοντας τον θρίαμβο που πετύχαμε στην Α’ Εκλογική Περιφέρεια της Αθήνας, κάνοντας και πάλι ρεκόρ ποσοστών.
 
Επιτρέψτε μου εδώ μία ξεχωριστή αναφορά στην ιδιαίτερη εκλογική μου περιφέρεια, κάνοντας τη Δυτική Αθήνα για πρώτη φορά γαλάζια, όπως είχαμε δεσμευτεί ότι θα επιδιώξουμε, φέρνοντας τη διπλή γαλάζια επικράτηση στον Πειραιά, στα νησιά. Εξάλλου, όλη η Ελλάδα είναι μπλε και θα παραμείνει μπλε μετά την κάλπη της Κυριακής. Η Ελλάδα είναι μπλε και θα παραμείνει μπλε. Γιατί το μπλε είναι το χρώμα της σημαίας μας, είναι το χρώμα τού ουρανού, είναι το χρώμα τής θάλασσας, είναι το χρώμα τής Ελλάδας. Και αυτό το εντυπωσιακό αποτέλεσμα είναι απόδειξη ότι αυτή η ανοιχτή, προοδευτική παράταξη εκπροσωπεί πλέον όλα τα κοινωνικά στρώματα. Εκπροσωπεί πλέον όλες τις ηλικίες σε μια νέα πραγματικότητα.
 
Πού είναι τώρα όλοι αυτοί που μας έλεγαν ότι η Νέα Δημοκρατία είναι πίσω στη νέα γενιά; Ευχαριστώ τις νέες και τους νέους που ανέδειξαν τη Νέα Δημοκρατία πρώτη σε αυτές τις ηλικίες. Και γιατί έγινε αυτό; Διότι οι νέοι γνωρίζουν πολύ καλά ότι τελικά είναι οι ποιοτικές δημόσιες σπουδές, είναι η κατάρτιση, που οδηγούν σε ένα καλύτερο επάγγελμα. Οι άνεργοι γνωρίζουν καλά πως μόνο οι επενδύσεις ανοίγουν νέες δουλειές. Οι μισθωτοί, οι συνταξιούχοι γνωρίζουν ότι τελικά είναι η συλλογική ανάπτυξη αυτή η οποία φέρνει αυξήσεις. Θυμίζω, για πρώτη φορά αυξήσαμε εμείς τις συντάξεις και οι συντάξεις θα εξακολουθούν να αυξάνονται όσο η οικονομία αναπτύσσεται. Οι επαγγελματίες, οι επιχειρηματίες -κυρίως οι μικρομεσαίοι επιχειρηματίες- γνωρίζουν πια ότι λιγότεροι φόροι μπορούν να σημαίνουν περισσότερα έσοδα. Οι αγρότες μας αντιλαμβάνονται ότι μόνο ο εκσυγχρονισμός τής παραγωγής τους, η συνεργασία, η εισαγωγή της τεχνολογίας μεγαλώνει τελικά το εισόδημά τους.
 
Δεν είναι τυχαίο, συνεπώς, ότι όλη η χώρα πια ντύνεται στα γαλάζια, στα χρώματα της Νέας Δημοκρατίας, στα χρώματα της πατρίδας. Φανερώνοντας έτσι όχι μόνο τον βαθιά λαϊκό, τον βαθιά κοινωνικό χαρακτήρα τού κόμματός μας, αλλά το κύριο αίτημα των πολιτών: μια ασφαλή πορεία χωρίς ψέματα, χωρίς διχασμούς, χωρίς πειραματισμούς. Οι πολίτες γύρισαν την πλάτη στο «μαύρο», στην τοξικότητα, στον διχασμό και επιβράβευσαν τον προγραμματικό λόγο, τη σκληρή δουλειά, την πολιτική ευπρέπεια και κυρίως το αποτέλεσμα. Επιβράβευσαν μια κυβέρνηση συνεπή στα λόγια και στις πράξεις, επιβράβευσαν μια κυβέρνηση ειλικρινή απέναντι στις αστοχίες της. Γιατί τα λάθη αντιμετωπίζονται μόνο όταν εντοπίζονται.
 
Θα το ξαναπώ: στις 21 Μαΐου ψηφίσαμε και νικήσαμε μαζί, στις 25 Ιουνίου ψηφίζουμε για να κυβερνήσουμε μαζί. Όλοι ενωμένοι. Στις 21 Μαΐου οι Ελληνίδες και οι Έλληνες μας επιβράβευσαν για μία οικονομική πολιτική που μείωσε 50 φόρους, που αύξησε το εισόδημα και τις συντάξεις, που δημιούργησε 300.000 νέες θέσεις εργασίας, ενώ σήμερα σχεδιάζουμε υψηλότερους μισθούς για όλους, μία καλύτερη δημόσια δωρεάν παιδεία, ένα κράτος πιο φιλικό, πιο αποτελεσματικό.
 
Με άλλα λόγια, τι μας ζητούν οι πολίτες; Όλες αυτές οι κατακτήσεις πρέπει να εδραιωθούν και πρέπει να συνεχιστούν. Αυτό ζητούν άλλωστε οι πολίτες σε κάθε γωνιά του τόπου. Σε μία κοινωνία ενωμένη που συχνά απέδειξε ότι μπορεί να προχωράει πιο γρήγορα από τα κόμματα. Με ψηφοφόρους που δεν φυλακίζονται όπως άλλοτε σε ξεπερασμένα ιδεολογικά σύνορα, που χωρίς κομματικές παρωπίδες, χωρίς τείχη ξεπερνούν τις τεχνητές διαφορές που κάποιοι θέλουν να υψώνουν. Και γυρίζοντας, φίλες και φίλοι, την πλάτη στα συνθήματα, ένα και μόνο επιδιώκουν: το χειροπιαστό αποτέλεσμα, αυτό που ήδη αναγνωρίζουν στη Νέα Δημοκρατία ύστερα από την εμπειρία της τετραετίας.
 
Φίλες και φίλοι, Νεοδημοκράτισσες και Νεοδημοκράτες της Αττικής, γνωρίζετε καλά πόσες κρίσεις ξεπεράσαμε μαζί. Από τις μεταναστευτικές εισβολές στον Έβρο και τη σχεδόν τριετή πανδημία, μέχρι την ενεργειακή ακρίβεια και τις διαρκείς εθνικές προκλήσεις.
 
Γνωρίζετε καλά τη γενναία στήριξη της κυβέρνησής μας για να μείνει όρθια η οικονομία και να μείνει όρθια η κοινωνία, κάνοντας όμως παράλληλα πράξη όλα όσα είχαμε δεσμευτεί: ελαφρύνοντας τους πολίτες σε ετήσια βάση από 7 δισεκατομμύρια σε φόρους, αυξάνοντας συντάξεις, αυξάνοντας το διαθέσιμο εισόδημα και φυσικά θωρακίζοντας όσο ποτέ την εθνική μας άμυνα. Όλα αυτά δεν θα είχαν επιτευχθεί, χωρίς αυτόν τον άρρηκτο δεσμό εμπιστοσύνης που οικοδομήσαμε, τη συνέπεια ανάμεσα στα λόγια και στις πράξεις. Αυτή μετατράπηκε τελικά σε εμπιστοσύνη ανάμεσα στους πολίτες και στην πολιτεία. Είναι μια εμπιστοσύνη που περιβάλλει και το πρόγραμμά μας, το πρόγραμμα της δεύτερης θητείας μας και τους τέσσερις μεγάλους στόχους τους οποίους έχουμε θέσει.
 
Πρώτος στόχος, αδιαπραγμάτευτος για εμένα προσωπικά, είναι οι καλύτερες αμοιβές, οι καλύτεροι μισθοί για κάθε Ελληνίδα, για κάθε Έλληνα. Όπως είχα δεσμευθεί το 2019 ότι θα μειώσω τους φόρους και τους μείωσα, έτσι δεσμεύομαι και τώρα ότι θα αυξήσουμε τους μισθούς και θα πετύχουμε τον στόχο μας αυτό. Ο μέσος μισθός θα φτάσει στα 1.500 ευρώ, ο βασικός μισθός θα φτάσει στα 950 ευρώ. Είναι κάτι το οποίο θα προκύψει από την εθνική ανάπτυξη, από τις πολλές επενδύσεις που βλέπετε ότι γίνονται από γωνιά σε γωνιά της χώρας, από την ανεργία η οποία διαρκώς μειώνεται. Αρχές του 2024 θα έχουμε επίσης το νέο μισθολόγιο στο Δημόσιο, το οποίο θα ενισχύσει κυρίως τα οικογενειακά επιδόματα, γιατί η Νέα Δημοκρατία είναι το κόμμα που στηρίζει την οικογένεια, που στηρίζει κυρίως την εργαζόμενη μητέρα, που έχει σχέδιο για την αντιμετώπιση της μάστιγας της υπογεννητικότητας. Οι ετήσιες αυξήσεις στις συντάξεις θα συνεχιστούν. Θα συνεχιστούν όμως και οι φοροελαφρύνσεις. Το αφορολόγητο για οικογένειες με παιδιά αυξάνεται κατά 1.000 ευρώ, οι ασφαλιστικές εισφορές θα εξακολουθούν να μειώνονται. Και ναι, ο τελευταίος μνημονιακός φόρος, το τέλος επιτηδεύματος, σταδιακά καταργείται και αυτός, καθώς βελτιώνεται η φορολογική συμμόρφωση.
 
Δεύτερος μεγάλος στόχος και θα έλεγα ένα προσωπικό στοίχημα για εμένα: η καλή, ποιοτική, δημόσια και δωρεάν υγεία. Σε 80 νοσοκομεία θα αναβαθμίσουμε τα τμήματα επειγόντων περιστατικών. Θα μειώσουμε τις αναμονές. Δεν γίνεται σήμερα, φίλες και φίλοι, να πρέπει να περιμένει ένας πολίτης μήνες για ένα τακτικό χειρουργείο. Θα προσλάβουμε 10.000 νέους, το τονίζω, πρόσθετους νοσηλευτές και γιατρούς στο Εθνικό Σύστημα Υγείας. Από αυτούς οι 1.000 θα είναι στο ΕΚΑΒ, το οποίο ΕΚΑΒ θα υποστηρίζεται πλέον από προσωπικό των Ενόπλων Δυνάμεων και της Πυροσβεστικής. Θα προσθέσουμε και έξι βάσεις ελικοπτέρων για αεροδιακομιδές. Θα έχουμε πια γρήγορη απόκριση και θα γνωρίζει ο πολίτης, ανεξαρτήτως του αν βρίσκεται στο κέντρο της Αθήνας ή στο πιο απομακρυσμένο χωριό ή νησί, ότι αν χρειάζεται να φτάσει γρήγορα σε ένα νοσοκομείο, θα φτάνει γρήγορα στο νοσοκομείο. Και βέβαια, θα συνεχίσουμε τις δωρεάν προληπτικές εξετάσεις που έχουν ξεκινήσει και θα επεκταθούν για όλα τα βασικά νοσήματα. Ειδικά για τις γυναίκες, που ξέρετε πόσο σημαντικές είναι αυτές οι εξετάσεις, ειδικά οι προληπτικές εξετάσεις για τον καρκίνο τού μαστού, πόσες χιλιάδες ζωές έχουν ήδη σώσει.
 
Τρίτος στόχος: ένα αποτελεσματικό, δίκαιο αλλά και κοινωνικά ευαίσθητο κράτος. Εμείς ήμασταν αυτοί, φίλες και φίλοι, που στη διάρκεια της τετραετίας ήμασταν δίπλα στους πιο ευάλωτους. Εμείς ενισχύσαμε το ελάχιστο εγγυημένο εισόδημα. Για τους συμπολίτες μας με αναπηρία, εμείς είμαστε αυτοί που κάνουμε πράξη τον θεσμό του Προσωπικού Βοηθού, 2.000 συμπολίτες μας με αναπηρία θα έχουν πια αυτή τη σημαντική υποστήριξη. Βέβαια, ένα κράτος πιο αποτελεσματικό, πιο δίκαιο, ένα κράτος το οποίο ξεπερνά τις παθογένειες του παρελθόντος, αυτές που μας πόνεσαν όλες και όλους. Θα μας δώσετε τη δύναμη αυτό το κράτος να το αλλάξουμε δραστικά. Όλες και όλοι θα αξιολογούνται και θα επιβραβεύονται οι καλοί για τους στόχους τούς οποίους μπορεί να επιτυγχάνουν. 

Και βέβαια, θα συνεχίσουμε και θα ολοκληρώσουμε τη μεγάλη επανάσταση του ψηφιακού κράτους, το gov.gr, το οποίο σήμερα έχει μπει πια για τα καλά στη ζωή μας. Λίγοι θυμόμαστε πώς ήταν η ζωή μας πριν το gov.gr. Στο τέλος της τετραετίας όλο το ελληνικό Δημόσιο θα είναι πια ψηφιακό. Και η ψηφιακή τεχνολογία θα κάνει αισθητή την παρουσία της σε όλους τους κλάδους της πολιτικής, είτε μιλάμε για την παιδεία με διαδραστικούς πίνακες, είτε μιλάμε για την υγεία, χρησιμοποιώντας τηλεϊατρική για να υποστηρίζουμε τους συμπολίτες μας στα απομακρυσμένα νησιά. Αλλά, προσέξτε, δεν θέλουμε μόνο ηλεκτρονικές συναλλαγές, θέλουμε και επαγγελματικές, ανθρώπινες συμπεριφορές από τους δημόσιους υπαλλήλους μας.
 
Και τέταρτος στόχος: η ισχυρή Ελλάδα. Τι σημαίνει αυτό; Όσο και αν αυτό ενοχλεί κάποιους, ο φράχτης στον Έβρο θα ολοκληρωθεί και η Ελλάδα θα εξακολουθεί να φυλάει τα σύνορά της. Θα εφαρμόζει μία αυστηρή αλλά δίκαιη μεταναστευτική πολιτική, η οποία είχε μετρήσιμα αποτελέσματα. Ταυτόχρονα, πάντα το Λιμενικό μας θα προστρέχει και θα σώζει τον κάθε κατατρεγμένο τού οποίου η ζωή απειλείται, όπως έκανε συστηματικά εδώ και τέσσερα χρόνια. Βέβαια, και αυτό μπορεί να ενοχλεί κάποιους, αλλά έχω νέα για αυτούς: τα εξοπλιστικά προγράμματα της χώρας θα συνεχιστούν και θα ολοκληρωθούν. Μέσα σε αυτό τον χρόνο παραλαμβάνουμε τα υπόλοιπα αεροσκάφη Rafale, τα οποία αλλάζουν την ισορροπία στον αέρα. Από το 2025 θα αρχίσουμε να παραλαμβάνουμε τις νέες φρεγάτες Belharra, που ήδη ναυπηγούνται στα γαλλικά ναυπηγεία. Και από το 2028 θα ενταχθούν στην Πολεμική μας Αεροπορία τα υπερσύγχρονα F-35.
 
Και βέβαια, ταυτόχρονα, θα συνεχίσουμε τις διεθνείς πρωτοβουλίες, την ανάδειξη της πατρίδας μας ως αναντικατάστατο πόλο σταθερότητας στην Ανατολική Μεσόγειο, τις μεγάλες ενεργειακές επενδύσεις, την πράσινη μετάβαση, ώστε να μπορούμε να έχουμε πρόσβαση σε πολύ φθηνή ενέργεια από τον ήλιο και τον άνεμο. Όλα αυτά κάνουν, επιτέλους, τη φωνή τής Ελλάδος να ακούγεται με αυτοπεποίθηση παντού, από το Αμερικανικό Κογκρέσο μέχρι τις Βρυξέλλες. Και για να ξεχωρίσουν κάποτε οι πατριώτες των λόγων από τους αληθινούς πατριώτες της πράξης.
 
Όλη η Ελλάδα, το ξέρετε καλά, μετατρέπεται ήδη σε ένα μεγάλο εργοτάξιο. Το ίδιο συμβαίνει και εδώ στην Αττική. Το Μετρό έφτασε στον Πειραιά, απλώνεται πια στα ανατολικά. Η Γραμμή 4, το μεγαλύτερο δημόσιο έργο στη χώρα, έχει ήδη αρχίσει να κατασκευάζεται. Μαζί με την αναβάθμιση του Προαστιακού, μαζί με τα 2.000 νέα λεωφορεία, η ζωή των Αθηναίων θα ανακουφιστεί. Θα αποδώσουμε μεγάλη έμφαση στις δημόσιες συγκοινωνίες, στα Μέσα Μαζικής Μεταφοράς, γιατί αυτό επιβάλλει η κοινωνική ευαισθησία μας και ο λαϊκός χαρακτήρας τού κόμματός μας. Βλέπετε τις μεγάλες επενδύσεις που γίνονται παντού στην Αθήνα, βλέπετε πόσο καλά πηγαίνει ο τουρισμός μας, τις μεγάλες αναπλάσεις στο Ελληνικό, το οποίο, ναι, γίνεται πράξη. Τον Βοτανικό, στον οποίο θα φιλοξενηθεί και το καινούργιο γήπεδο του Παναθηναϊκού. Άλλη μία δέσμευσή μας την οποία τηρήσαμε.
 
Αντίπαλοί μας, λοιπόν, δεν θα κουραστούμε να το λέμε, είναι τα προβλήματα. Δεν είναι τα άλλα κόμματα. Δεν μίλησα καθόλου και δεν θα μιλήσω καθόλου ούτε για τον ΣΥΡΙΖΑ, ο οποίος παίρνει ήδη τη θέση του σε ένα χθες στο οποίο οι Έλληνες έχουν γυρίσει την πλάτη. Δεν χρειάζεται καμία αποδοκιμασία. Το πιο ηχηρό μήνυμα στον ΣΥΡΙΖΑ τής τοξικότητας και του λαϊκισμού το έστειλαν οι πολίτες στην κάλπη της 21ης Μαΐου και θα το ξαναστείλουν μεθαύριο. Όμως, το βασικό μήνυμα με το οποίο θέλω να κλείσω την προεκλογική μας περίοδο είναι ένα: σε αβέβαιους καιρούς, ο τόπος χρειάζεται βέβαιους χειρισμούς. Χρειάζεται μια κυβέρνηση η οποία δεν θα εξαρτάται από εύθραυστες πλειοψηφίες, δεν θα εξαρτάται από πιέσεις, δεν θα εξαρτάται από ισορροπίες. 

Προσωπικά, άλλωστε, όσο μεγαλύτερη είναι η εμπιστοσύνη των πολιτών, τόσο βαρύτερη αισθάνομαι τη δική μου προσωπική ευθύνη. Είπα, επίσης, προχθές στην Θεσσαλονίκη, ότι πολλές ακραίες φωνές οι οποίες μπορεί να μπουν στην Βουλή δεν φέρνουν κατ’ ανάγκη την πολυφωνία, ίσως προκαλέσουν μια «δημοκρατική κακοφωνία». Το επαναλαμβάνω, λοιπόν, και εδώ, στην πρωτεύουσα, που δεν υποβίβασε ποτέ την πίστη σε κομματικό σύμβολο, που κατέβασε, όμως, πρώτη εκείνη το σύμβολο του ναζισμού από την Ακρόπολη. Είναι η ίδια η ιστορία της Αθήνας που απαντά και στους νεόκοπους πολιτικούς εμπόρους τής θρησκείας και της πατρίδας. Το ξαναλέω λοιπόν: αρκετά με τους ντεμέκ πιστούς και τους ντεμέκ πατριώτες.
 
Φίλες και φίλοι, Αθηναίες και Αθηναίοι, την Κυριακή οι Ελληνίδες και οι Έλληνες έχουμε μια μεγάλη ευκαιρία, να ενωθούμε και πάλι σε ένα πλατύ ποτάμι σταθερότητας και προόδου. Ένα μεγάλο ποτάμι στο οποίο έχουν θέση όσοι, ανεξάρτητα από κομματικές αφετηρίες, αναζητούν αλήθεια, σχέδιο, αναζητούν πρωτίστως αποτέλεσμα. Έχουν θέση όλοι όσοι πιστεύουν στον υπεύθυνο πατριωτισμό αλλά και στον δημιουργικό εκσυγχρονισμό. Έχουν θέση σε μία παράταξη ανοιχτή στη σκέψη και τολμηρή στην πράξη, τη Νέα Δημοκρατία μας, γιατί είναι η μόνη ικανή να πάρει και να τρέξει με τη σκυτάλη τού μέλλοντος. Σε λίγες ώρες από τώρα τα φώτα αυτής της διπλής προεκλογικής περιόδου θα σβήσουν και η ευθύνη περνά πλέον στα δικά σας χέρια. Γι’ αυτό και το βάρος κάθε ψήφου γίνεται πιο μεγάλο. Μεθαύριο, μέσα στον φάκελο δεν θα υπάρχει μία λευκή επιταγή, θα υπάρχει μία ισχυρή εντολή, ένα διαβατήριο για προκοπή, με σφραγίδα λαϊκή.
 
Γι’ αυτό σας καλώ για μία μέρα να φέρουμε έναν εκλογικό «καύσωνα», να χτυπήσουμε σαραντάρια και βάλε στα ποσοστά μας. Ώστε το τιμόνι της χώρας να την οδηγήσει με ασφάλεια εκεί που τελικά όλοι θέλουμε: στην καρδιά της Ευρώπης, στην πρώτη γραμμή της Ευρώπης. Από εδώ, λοιπόν, από την πόλη που γέννησε τη δημοκρατία, στέλνουμε σήμερα το μήνυμα της νίκης. Και μέχρι να ανοίξουν οι κάλπες οφείλουμε να το μεταφέρουμε παντού, σε κάθε γειτονιά, σε κάθε σπίτι στην Αττική, αλλά και σε ολόκληρη την επικράτεια, από το Ορμένιο μέχρι τη Γαύδο, από τους Οθωνούς μέχρι το Καστελόριζο, σε μία χώρα που το γαλάζιο θα σημαίνει τη σιγουριά τής ελπίδας και για τέσσερα χρόνια θα γίνει το ουράνιο τόξο τής συλλογικής μας αισιοδοξίας. 

Είναι για μένα η μεγαλύτερη τιμή να είμαι Πρωθυπουργός της χώρας. Σας ζητώ τη δύναμη να συνεχίσω αυτή τη δουλειά. Με τα πόδια στο έδαφος αλλά το βλέμμα ψηλά. Πάμε, λοιπόν, με ψηλά το βλέμμα και τις αξίες μας, ευρύχωρη την καρδιά μας, την αγκαλιά μας, ενωμένοι όσο ποτέ, δυνατοί όσο ποτέ. Στις 25 Ιουνίου αποφασίζουμε και ψηφίζουμε, στις 26 σηκώνουμε τα μανίκια, συνεχίζουμε να χτίζουμε τη νέα Ελλάδα τολμηρά, σταθερά, μόνο μπροστά. Κρατώ μέσα μου την αγάπη σας, την εμπιστοσύνη σας, αυτές θα είναι οι πυξίδες μας σε αυτό το νέο συναρπαστικό ταξίδι. Σας ευχαριστώ από καρδιάς για την αγάπη σας, για την εμπιστοσύνη σας, για τη στήριξή σας στη Νέα Δημοκρατία. Πάμε μαζί να γράψουμε τη δική μας ιστορία. Σας ευχαριστώ.