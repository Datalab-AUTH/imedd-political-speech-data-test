Κύριε Δήμαρχε, κύριε Περιφερειάρχη, φίλες και φίλοι, κατ’ αρχάς σας ευχαριστώ γι’ αυτή την πολύ θερμή υποδοχή.Ζητώ συγγνώμη για τη μικρή καθυστέρηση, σας έκανα να περιμένετε μέσα στον ήλιο, αλλά ξεκινήσαμε το πρωί μία πολύ όμορφη περιοδεία από τη Λέρο, πήγαμε μετά στους Λειψούς, στους Αρκιούς. Είμαι σήμερα εδώ μαζί σας στην Πάτμο, πρώτα και πάνω απ’ όλα γιατί θέλω να σας πω ένα μεγάλο ευχαριστώ γιατί στηρίξατε τη Νέα Δημοκρατία στις κάλπες της 21ης Μαΐου. Πετύχαμε εδώ, στα Δωδεκάνησα, ποσοστά πρωτοφανή για τα δεδομένα της παράταξής μας.Και σας ζητώ να βάλουμε μαζί ένα στοίχημα, γιατί όταν βάζει κανείς τον πήχη ψηλά πρέπει να περνάει ακόμα πιο ψηλά. Πάμε, τώρα, να γράφει το ποσοστό μας «5» μπροστά, να ξεπεράσουμε το 50% στα Δωδεκάνησα.Πετύχαμε κάτι μοναδικό, όλη η Ελλάδα ήταν μπλε, όλη η Ελλάδα θα παραμείνει μπλε και οι πολίτες θα εμπιστευτούν και πάλι τη Νέα Δημοκρατία για να κρατήσει στα χέρια της τις τύχες του τόπου για την επόμενη τετραετία.
 
Ξέρετε την αγάπη μου για τα Δωδεκάνησα και ειδικά την αγάπη μου για τα μικρότερα νησιά. Πράγματι, θέλω στο σημείο αυτό να πω ένα ξεχωριστό ευχαριστώ σε έναν καταπληκτικό Περιφερειάρχη, στον Γιώργο Χατζημάρκο, με τον οποίον έχουμε μία άριστη συνεργασία, όπως έχουμε άριστη συνεργασία και με το Δήμαρχό σας και μαζί μπορούμε και λύνουμε πολλά μικρά και μεγάλα προβλήματα.Με τον Γιώργο Χατζημάρκο η αλήθεια είναι ότι έχουμε μία απευθείας επικοινωνία. Έχει την άνεση να μου στέλνει συχνά μηνύματα με μικρά προβλήματα τα οποία σας ταλανίζουν, αλλά αν κάτι -πιστεύω- ότι έχουμε αποδείξει αυτά τα τέσσερα χρόνια, είναι ότι δεν υπάρχει πρόβλημα αρκετά «μικρό» με το οποίο να μην θέλουμε να ασχοληθούμε, γιατί αυτό που μπορεί να είναι μικρό για εμάς είναι μεγάλο για εσάς.Και πιστεύω ότι τα αποτελέσματα της πολιτικής μας είναι αυτά τα οποία επιβραβεύθηκαν τελικά στην κάλπη της 21ης Μαΐου. Νομίζω τα ζείτε και εσείς εδώ στην Πάτμο, με μια τουριστική κίνηση η οποία πηγαίνει από το καλό στο καλύτερο, με νέες επενδύσεις οι οποίες γίνονται, με περισσότερες θέσεις εργασίας, με καλύτερους μισθούς.
 
Ξέρετε, έχω πάντα μια μεγάλη έννοια για τα νέα παιδιά τα οποία δουλεύουν σεζόν στα νησιά μας και πάντα λέω ότι γι’ αυτά τα παιδιά πρέπει να γίνονται οι περισσότερες επενδύσεις και να ανεβαίνουν και οι μισθοί, τελικά. Διότι μία από τις βασικές μας δεσμεύσεις για την δεύτερη τετραετία είναι καλύτεροι μισθοί για όλες και για όλους και μπορούμε να το πετύχουμε αυτό όσο η χώρα παραμένει σε τροχιά ανάπτυξης.
 
Βέβαια, όλα τα νησιά μας έχουν τις δικές τους ξεχωριστές ιδιαιτερότητες, προβλήματα που έχουν να κάνουν κυρίως με την υγεία. Έχουμε κάνει βήματα αλλά έχουμε να κάνουμε πολλά περισσότερα ακόμα, το ξέρουμε εμείς πρώτοι και πολύ καλύτερα και από σας ότι πρέπει να γίνει μεγάλη δουλειά στο επίπεδο της υγείας, στα ζητήματα της προσβασιμότητας.
 
Τα ζητήματα των υδροπλάνων, τα οποία τα παλεύουμε πολύ καιρό εδώ στην Πάτμο, αλλά θα το λύσουμε κι αυτό το θέμα, γιατί νομίζω ότι θα μπορέσει να σας φέρει και πρόσθετο ποιοτικό τουρισμό και θα είναι μία απευθείας αεροπορική σύνδεση της Πάτμου με τα μεγάλα αστικά κέντρα.
 
Έχουμε, λοιπόν, πολλή δουλειά ακόμα να κάνουμε μπροστά μας, αλλά για να μπορέσουμε να σηκώσουμε τα μανίκια και να αρχίσουμε να δουλεύουμε στις 26 Ιουνίου, πρέπει στις 25 Ιουνίου οι κάλπες να ξαναγεμίσουν με πολλά γαλάζια ψηφοδέλτια: 2,4 εκατομμύρια συμπολίτες μας, μας εμπιστεύτηκαν. Μπορούμε να αυξήσουμε κι άλλο αυτό τον αριθμό.Θα πάμε στις κάλπες του Ιουνίου με τον αέρα του νικητή, αλλά όχι με την αλαζονεία η οποία συχνά συνοδεύει το νικητή ο οποίος πετυχαίνει ένα μεγάλο σκορ. Γιατί πράγματι είμαι εδώ στο νησί της Αποκαλύψεως και το αποτέλεσμα ήταν μια αποκάλυψη. Σίγουρα ήταν μια αποκάλυψη γι’ αυτούς οι οποίοι έβλεπαν την Ελλάδα «μαύρη» και έβλεπαν όλα να πηγαίνουν από το κακό στο χειρότερο, γιατί αυτή ήταν η εικόνα την οποία παρουσίαζε η αντιπολίτευση για την κατάσταση της χώρας μας. Και εμείς λέγαμε, «κοιτάξτε, το ποτήρι να το βλέπουμε μισογεμάτο και όχι μισοάδειο». Κάναμε πολλά σημαντικά βήματα αυτή την τετραετία. Ειδικά εσείς που είστε κοντά στην Τουρκία ξέρετε πόσο πιο ασφαλείς αισθάνεστε, σήμερα, με την κυβέρνηση της Νέας Δημοκρατίας.
 
Ξέρετε ότι εμείς είμαστε αυτοί που αντιμετωπίσαμε στη ρίζα του το προσφυγικό πρόβλημα. Ξέρετε ότι εμείς είμαστε αυτοί που ενισχύσαμε τις Ένοπλες Δυνάμεις. Δεν τα βλέπετε, αλλά να ξέρετε ότι τα Rafale πετάνε από πάνω σας. Τα F-35 θα ενταχθούν στην Πολεμική Αεροπορία το 2028, καθώς πήραμε και την τελευταία έγκριση η οποία χρειαζόταν από το αμερικανικό Κογκρέσο.
 
Και βέβαια, μόνο μια ισχυρή Ελλάδα με ισχυρές Ένοπλες Δυνάμεις, με ισχυρές συμμαχίες και με δυνατή οικονομία μπορεί πράγματι να διαπραγματευτεί με την Τουρκία τη μία μεγάλη διαφορά, που δεν είναι άλλη από την οριοθέτηση των θαλασσίων ζωνών, ΑΟΖ και υφαλοκρηπίδας, στο Αιγαίο και στην Ανατολική Μεσόγειο.Εσείς το ξέρετε καλύτερα από εμένα, δεν έχουμε να χωρίσουμε κάτι με τον τουρκικό λαό. Ήμασταν οι πρώτοι που σπεύσαμε να τους στηρίξουμε στον καταστροφικό σεισμό, οι άντρες και οι γυναίκες της ΕΜΑΚ ήταν οι πρώτοι που βρέθηκαν εκεί, με την ελληνική σημαία, να σώζουν εγκλωβισμένους στα συντρίμμια. Και εμείς θέλουμε, επιδιώκουμε να έχουμε αυτή την καλή σχέση αλλά πάντα, προσοχή, χωρίς να κάνουμε καμία έκπτωση στην κυριαρχία μας και στα κυριαρχικά μας δικαιώματα.
 
Αυτό, λοιπόν, το στοίχημα μιας ασφαλούς και ευημερούσας Ελλάδας πρέπει να το κερδίσουμε. Για να το κερδίσουμε χρειαζόμαστε τη στήριξή σας στις εκλογές της 25ης Ιουνίου. Να ξέρετε, είμαι σίγουρος ότι θα την έχω και είμαι σίγουρος ότι θα την έχω και εδώ στην Πάτμο και σε όλα τα Δωδεκάνησα και σε όλη την Ελλάδα. Γιατί οι πολίτες, ξέρετε, έχουν βγάλει πια τα συμπεράσματά τους. Και πιστεύω ότι η ελληνική κοινωνία σε αυτή την κάλπη της 21ης Μαΐου ψήφισε με πολύ μεγάλη ωριμότητα. Γύρισε την πλάτη της στο ψέμα, στο διχασμό, στο μαύρο, στην τοξικότητα και ψήφισε «ναι» στη προκοπή, στην ανάπτυξη, στην ευπρέπεια, στον πολιτικό λόγο με επιχειρήματα.
 
Εμείς δεν θέλουμε να τσακωνόμαστε, ούτε να μπαίνουμε σε αντιπαραθέσεις που τελικά δεν ενδιαφέρουν τους πολίτες. Τα προβλήματα, ξέρετε, δεν έχουν χρώμα. Αν έχετε μία έλλειψη εδώ στο κέντρο υγείας σας και σας λείπει κάποιος γιατρός, πρέπει εμείς να έρθουμε και να το λύσουμε το πρόβλημα και αυτό δεν είναι ούτε γαλάζιο πρόβλημα, ούτε κόκκινο πρόβλημα, ούτε πράσινο πρόβλημα.
 
Εμείς, λοιπόν, καταφέραμε και κερδίσαμε την εμπιστοσύνη των πολιτών, ακριβώς επειδή δουλέψαμε σκληρά, με πρόγραμμα, και κάναμε την Ελλάδα μια καλύτερη χώρα.Δεν είμαστε εκεί που θέλουμε ακόμα. Θέλω να το τονίσω αυτό, έχουμε ακόμα πολλή δουλειά μπροστά μας. Ξέρετε πολύ καλά ότι για μία τετραετία κληθήκαμε ταυτόχρονα να αντιμετωπίσουμε και πολλές μεγάλες κρίσεις. Σκεφτείτε πόσα περισσότερα μπορούμε να κάνουμε για τη χώρα μας εάν έχουμε μπροστά μας μία τετραετία με πιο ήρεμα νερά. Όμως, σε κάθε περίπτωση εγώ δεν θέλω να σας κουράσω άλλο, γιατί εδώ είμαστε στον ήλιο και ήδη έχετε περιμένει πολλή ώρα.
 
Βλέπετε ότι εμείς «την ιδρώνουμε τη φανέλα». Αλλά μιας και μιλάμε για φανέλα, η φανέλα της Νέας Δημοκρατίας είναι πολύ βαριά, για να μιλήσω και με ποδοσφαιρικούς όρους. Αποδείξαμε, φίλες και φίλοι, ότι τελικά μόνο εμείς είμαστε η μεγάλη προοδευτική παράταξη, η οποία μπορεί να εξασφαλίζει και την ανάπτυξη αλλά και την κοινωνική συνοχή.Πριν από λίγο βρέθηκα στους Λειψούς και έπιασα κουβέντα με έναν σφουγγαρά, ο οποίος μετά από 30 χρόνια στη θάλασσα μου είπε μια κουβέντα: «να φροντίζεις πάντα τους πιο αδύναμους, αυτούς που έχουν περισσότερο ανάγκη». Και σε αυτό έχει απόλυτο δίκιο, φίλες και φίλοι.
 
Διότι εμείς, αν πετύχαμε κάτι με την πολιτική μας, είναι τον πλούτο τον οποίο δημιουργούμε να τον μοιράζουμε δίκαια. Με πρώτο μέλημα, όμως, να στηρίζουμε τους πιο αδύναμους. Γιατί είμαστε λαϊκή παράταξη, είμαστε η παράταξη η οποία πρεσβεύει την κοινωνική συνοχή, είμαστε η παράταξη εκείνη που θέλει λιγότερες ανισότητες στην κοινωνία, αλλά ταυτόχρονα είμαστε η παράταξη που ξέρει ότι αν δεν δημιουργήσεις πλούτο, μετά δεν μπορείς να κάνεις συζήτηση για το πώς θα τον μοιράσεις. Πρέπει πρώτα να τον δημιουργείς και μετά να βλέπεις πώς θα τον μοιράσεις.
 
Γι’ αυτά λοιπόν, φίλες και φίλοι, θέλω και πάλι να σας πω ένα μεγάλο ευχαριστώ. Θέλω να σας ζητήσω ειδικά εδώ, έχουμε και νέους ψηφοφόρους μαζί μας, παιδιά που πήγαν και ψήφισαν για πρώτη φορά. Ρώτησα τα παιδιά λοιπόν -ναι, έχει ενδιαφέρον αυτό- «τι θέλετε ρε παιδιά;». Μου λένε: «ένα γυμναστήριο». Γιατί είμαι εδώ, όχι μόνο για να μιλάω, είμαι εδώ για να ακούω τα δικά σας τα αιτήματα. Λοιπόν, τα αιτήματά σας θα εξεταστούν, κ. Περιφερειάρχα, και θα ανταποκριθούμε. Ξέρετε γιατί; Γιατί εμείς θέλουμε τα νέα παιδιά.Ήμουν πριν στους Αρκιούς. Στους Αρκιούς, όπως ξέρετε, υπάρχει ένας μαθητής, μία δασκάλα -προσέξτε, ήρθε από τη Φλώρινα, ήρθε από τη Φλώρινα μία νέα κοπέλα- η οποία μου ζήτησε μάλιστα τον επόμενο χρόνο να μείνει στους Αρκιούς για να έχουμε σχολείο με την ελληνική σημαία, με έναν μαθητή. Και μακάρι να γίνουν και δύο και τρεις και εδώ τα παιδιά να γίνουν περισσότερα.Οπότε για να μπορείτε να απολαμβάνετε τις ομορφιές αυτού του τόπου, χωρίς να αισθάνεστε ότι δεν έχετε πρόσβαση στις ίδιες αθλητικές εγκαταστάσεις, το αίτημά σας καταγράφεται και κάτι θα κάνουμε, Δήμαρχέ μου, για τις αθλητικές εγκαταστάσεις του νησιού.
 
Θέλω, λοιπόν, και πάλι να σας πω ένα μεγάλο ευχαριστώ. Να πω, στο επανιδείν. Θέλω να επισκεφτώ και πάλι την Πάτμο και ελπίζω και εύχομαι, με τη βοήθεια του Θεού, να έρθω πάλι το καλοκαίρι ως Πρωθυπουργός της χώρας.Να είστε καλά, σας ευχαριστώ πάρα πολύ. Ευχαριστώ πάρα πολύ. Σας ευχαριστώ πάρα πολύ, να είστε καλά, καλό αγώνα και πρώτα ψηφίζουμε και μετά πάμε στην παραλία.Να είστε καλά, ευχαριστώ πολύ, γεια σας. 