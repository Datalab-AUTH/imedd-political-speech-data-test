Σας ευχαριστώ γι΄ αυτή την υποδοχή. Υψώνουμε ψηλά τις σημαίες της Νέας Δημοκρατίας, τις σημαίες της πατρίδας μας και πάμε μαζί την 25η Ιουνίου να πετύχουμε ακόμα μία μεγάλη νίκη, για την αυτοδύναμη Ελλάδα, την αυτοδύναμη Νέα Δημοκρατία.Φίλες και φίλοι, δεν κατάφερα να έρθω στη Δράμα στα πλαίσια της προηγούμενης προεκλογικής περιόδου, όμως η σημερινή σας παρουσία με αποζημιώνει και με το παραπάνω. Σας ευχαριστώ για την αγάπη σας και την ανταποδίδω και σας ευχαριστώ για την εμπιστοσύνη σας.Σας ευχαριστώ πρώτα και πάνω απ΄ όλα για τη στήριξη την οποία δώσατε στη μεγάλη μας παράταξη, στη Νέα Δημοκρατία. Πετύχαμε στις προηγούμενες εκλογές μία μεγάλη νίκη και πάμε τώρα να την ολοκληρώσουμε.Διότι σήμερα, εάν η χώρα δεν είχε να αντιμετωπίσει τη «νάρκη» της απλής αναλογικής, θα είχαμε ήδη ισχυρή και σταθερή κυβέρνηση με άνετη κοινοβουλευτική πλειοψηφία. Διότι ο ελληνικός λαός στις εκλογές της 21ης Μαΐου έστειλε ένα βροντερό μήνυμα.Αυτό το σύνθημα ήταν ακριβές πριν από τις εκλογές της 21ης Μαΐου, διότι τώρα δεν είμαι Πρωθυπουργός, θα ξαναείμαι όμως Πρωθυπουργός με τη δική σας στήριξη και με τη δική σας ψήφο την 26η Ιουνίου.
 
Γιατί πράγματι στις προηγούμενες εκλογές, φίλες και φίλοι, οι πολίτες επιβράβευσαν αυτή τη μεγάλη προσπάθεια την οποία έκανε η παράταξή μας εδώ και τέσσερα χρόνια. Μου είπε ένας φίλος, καθώς ερχόμουν εδώ να σας μιλήσω, μία φράση, τρεις λέξεις που νομίζω ότι τα λένε όλα γι΄ αυτό το οποίο πετύχαμε αυτή την τετραετία: «νοικοκυρέψαμε την Ελλάδα».Κι αυτό ήταν μια μεγάλη συλλογική προσπάθεια, η οποία επεκτάθηκε σε πολλούς τομείς πολιτικής, από την οικονομία, την κοινωνική πολιτική και βέβαια την εξωτερική πολιτική, την άμυνα, την ασφάλεια.
 
Η Νέα Δημοκρατία ήταν αυτή η οποία επέτρεψε στη χώρα και πάλι να ορθώσει το ανάστημά της. Να σταματήσει να είναι χώρα - αποπαίδι της Ευρωπαϊκής Ένωσης.Εμείς ήμασταν αυτοί που κάναμε πράξη τη δέσμευσή μας και ασφαλίσαμε τα σύνορά μας. Η Ελλάδα έπαψε να είναι ξέφραγο αμπέλι. Η Ελλάδα θωράκισε τα σύνορά της στη θάλασσα, στην ξηρά, ενίσχυσε τις Ένοπλες Δυνάμεις της και η φωνή της, η φωνή της πατρίδας μας ακούγεται πια δυνατή, από τις Βρυξέλλες μέχρι το Αμερικανικό Κογκρέσο. Η Ελλάδα, σήμερα, έχει κάθε δικαίωμα να ατενίζει το μέλλον με αισιοδοξία.
 
Όμως, είμαστε όλοι εδώ διότι γνωρίζουμε πολύ καλά ότι δεν έχει ακόμα  ολοκληρωθεί η αποστολή μας. Πρέπει στην κάλπη της 25ης Ιουνίου να επικυρώσουμε το μήνυμα και την ετυμηγορία του ελληνικού λαού, έτσι ώστε την επόμενη μέρα η χώρα να έχει μια σταθερή κυβέρνηση με άνετη πλειοψηφία.Εδώ, στη Δράμα, τα πήγαμε πολύ καλά αλλά μπορούμε να τα πάμε ακόμα καλύτερα. Και αυτό θέλω να σας ζητήσω: να ενώσουμε τις δυνάμεις μας, να αναζητήσουμε και εδώ στη Δράμα αυτούς τους συμπολίτες μας οι οποίοι μπορεί να έστρεψαν το βλέμμα τους και τελικά την ψήφο τους σε άλλα κόμματα, ενδεχομένως κάποια μικρότερα κόμματα τα οποία τοποθετούνται εκ δεξιών της Νέας Δημοκρατίας, και να τους πούμε μια πολύ απλή κουβέντα: ο πατριωτισμός στα λόγια είναι εύκολος, ο πατριωτισμός της ευθύνης και της πράξης μετριέται, όμως, με αποτελέσματα.
 
Και βέβαια, σε όσους επιδιώκουν να «φυλακίσουν» την ορθόδοξη πίστη στα στεγανά κάποιων μικρών κομμάτων, τους απαντάμε ότι η Ορθοδοξία και η πίστη μας είναι πολύ μεγαλύτερη και ήταν πάντα δύναμη ενότητας και όχι διχασμού του ελληνικού λαού. Και ας αφήσουμε την Εκκλησία μακριά από τα της πολιτικής.
 
Φίλες και φίλοι, εδώ από τη Δράμα είναι πολύ σημαντικό να στείλουμε αυτό το μήνυμα, ότι αυτή η διαρκής προσπάθεια για μια Ελλάδα καλύτερη, πιο προκομμένη, με καλύτερους μισθούς, με ισχυρότερη οικονομία πρέπει σήμερα να συνεχιστεί.Γι’ αυτό και η κάλπη της 25ης Ιουνίου είναι τόσο κρίσιμη. Ξέρετε πολύ καλά και εσείς ότι αν μπουν περισσότερα κόμματα στη Βουλή, ο πήχης της αυτοδυναμίας ανεβαίνει. Κι αυτό το οποίο χρειάζεται σήμερα η χώρα είναι μια σταθερή και ισχυρή κυβέρνηση με άνετη κυβερνητική πλειοψηφία για να μπορέσουμε να υλοποιήσουμε το πρόγραμμα των τολμηρών αλλαγών για την επόμενη τετραετία.
 
Δώστε μου τη δύναμη, εμπιστευθείτε με να κάνουμε πράξη αυτό το σχέδιο για μια καλύτερη Ελλάδα. Και εμπιστευθείτε μας, διότι εμείς είμαστε αυτοί που στο κάτω-κάτω τέσσερα χρόνια έχουμε δώσει δείγματα γραφής. Όχι μόνο για το πώς αντιμετωπίσαμε τις πολλαπλές κρίσεις οι οποίες μας έτυχαν, αλλά και για το πώς ανατάξαμε την οικονομία και τη βάλαμε σε μια τροχιά βιώσιμης ανάπτυξης.
 
Γίνεται τελευταία, ξέρετε, μια μεγάλη συζήτηση για τους φόρους. Η αντιπολίτευση, μείζων και ελάσσων, αποκαλύπτει σιγά-σιγά την κρυφή της ατζέντα για το πώς σκέφτεται να ξαναυξήσει τους φόρους για τη μεσαία τάξη. Εμείς σε αυτή την προσέγγιση αντιπαραθέτουμε αυτά τα οποία ήδη πετύχαμε μια τετραετία. Το 2019 είχα έρθει πάλι και σας είχα μιλήσει και σας είχα πει: μία δέσμευση κρατήστε, θα την κάνουμε πράξη. Και αυτή είναι, θα μειώσουμε τους φόρους για όλες τις Ελληνίδες και για όλους τους Έλληνες και το κάναμε πράξη.
 
Ο ΕΝΦΙΑ είναι χαμηλότερος. Ο εισαγωγικός φορολογικός συντελεστής είναι χαμηλότερος. Τα αγροτικά σχήματα τα οποία συνεργάζονται, φορολογούνται με 10%. Η φορολογία στα μερίσματα έπεσε στο 5%. Η εισφορά αλληλεγγύης καταργήθηκε. Όλες αυτές είναι απτές μειώσεις φόρων, τις οποίες αυτή η κυβέρνηση υλοποίησε. Διότι αυτή η κυβέρνηση κατάλαβε και κάτι ακόμα. Ότι για να μπορέσουμε να συζητήσουμε πώς θα μοιράσουμε το πλεόνασμα της ανάπτυξης, πρέπει πρώτα από όλα να έχουμε ανάπτυξη. Πρέπει πρώτα η πίτα να μεγαλώνει και μετά να συζητήσουμε πώς θα τη μοιράσουμε.
 
Εμείς, λοιπόν, φίλες και φίλοι, την πίτα της εθνικής οικονομίας την μεγαλώσαμε και την μεγαλώνουμε. Και την μεγαλώνουμε με επενδύσεις, με εξωστρέφεια, με επιχειρηματικές πρωτοβουλίες οι οποίες φέρνουν καλές θέσεις απασχόλησης.Ξέρετε ότι ειδικά στην Δράμα, έχετε ορισμένες εταιρίες υψηλής τεχνολογίας, οι οποίες βρίσκονται εδώ, δημιουργούν θέσεις εργασίας εδώ και επενδύουν εδώ.Έβλεπα μόνο τις προτάσεις οι οποίες έχουν κατατεθεί στον αναπτυξιακό νόμο, τα καινούργια επενδυτικά σχέδια που δρομολογούνται στη Δράμα, και αναρωτιόμουν: θα ήταν αυτοί οι επιχειρηματίες που θα δημιουργήσουν τελικά τις θέσεις εργασίας του μέλλοντος εξίσου διατεθειμένοι να επενδύσουν εάν ήταν μια διαφορετική κυβέρνηση στα πράγματα της χώρας; Η απάντηση είναι πως όχι. Αυτή η κυβέρνηση κατάφερε και δημιούργησε αυτή την έκρηξη επενδύσεων και μόνο μέσα από τις επενδύσεις μπορούμε τελικά να πετύχουμε καλύτερες θέσεις εργασίας και καλύτερους μισθούς.
 
Εμείς ξέρουμε πώς θα αυξήσουμε τον μέσο μισθό στα 1.500 ευρώ. Και μπορούμε να δεσμευτούμε σε αυτό, γιατί αυτή την πολιτική υπηρετήσαμε και αυτή την πολιτική θα εξακολουθούμε να υπηρετούμε.Ξέρουμε ότι μπορούμε να αυξήσουμε τον κατώτατο μισθό στα 950 ευρώ, γιατί πολύ απλά τον παραλάβαμε στα 650 ευρώ και τον πήγαμε ήδη στα 780 ευρώ.Εμείς ξέρουμε ότι στις δύσκολες στιγμές αυτή η παράταξη, η μεγάλη λαϊκή παράταξη της κοινωνικής Νέας Δημοκρατίας, πρέπει να στέκεται κοντά στους συμπολίτες μας, ειδικά αυτούς οι οποίοι δοκιμάζονται.
 
Σήμερα εδώ, στον πεζόδρομο της Δράμας, τα μαγαζιά είναι ανοιχτά, οι μικρομεσαίοι επιχειρηματίες, παρά τις δυσκολίες, ατενίζουν το μέλλον με περισσότερη αισιοδοξία. Και αυτό γίνεται, φίλες και φίλοι, διότι εμείς κρατήσαμε ζωντανή την οικονομία και στηρίξαμε την κοινωνία στα δύσκολα χρόνια του κορονοϊού και δεν διστάσαμε να δαπανήσουμε πολλούς πόρους για να κρατήσουμε την κοινωνία όρθια.Όμως, όλα αυτά έχουν μία απαραίτητη προϋπόθεση: να μπορεί η οικονομία να μεγαλώνει, το ΑΕΠ να αυξάνεται και στη συνέχεια μία υπεύθυνη κυβέρνηση να το μοιράζει δίκαια. Όλα αυτά εμείς μπορούμε να τα κάνουμε πράξη.
 
Όπως μπορούμε να κάνουμε πράξη και μια σειρά από χρόνιες εκκρεμότητες οι οποίες αφορούν ειδικά την περιοχή σας, τη Δράμα. Θυμάστε όταν είχα έρθει πριν από τις εκλογές; Το πρώτο θέμα το οποίο μου είχατε θέσει, και δικαιολογημένα, ήταν η απομόνωση της Δράμας και η αδυναμία σύνδεσής της με την Εγνατία Οδό.Σήμερα και οι δύο κεντρικές δεσμεύσεις που σας είχα δώσει, υλοποιούνται. Επισκέφτηκα το πρώτο εργοτάξιο, κοντά στην Καβάλα, της νέας οδικής σύνδεσης Καβάλας - Δράμας, η οποία ήδη υλοποιείται. Μέχρι το τέλος του χρόνου θα έχουμε οριστικό ανάδοχο στο μεγάλο έργο σύνδεσης της Δράμας με την Αμφίπολη, που αποτελεί κεντρική μας προεκλογική δέσμευση και θα υλοποιηθεί από αυτήν την κυβέρνηση και θα είναι έτοιμο πριν το τέλος της επόμενης τετραετίας.
 
Την ίδια προσοχή θέλω να δώσουμε και στη στήριξη της τοπικής οικονομίας της Δράμας. Έχετε εδώ πολλά συγκριτικά πλεονεκτήματα. Δεν έχετε μόνο μια βιομηχανική περιοχή που προσελκύει εξαιρετικές επιχειρήσεις. Έχετε έναν κλάδο του μαρμάρου εξαιρετικά δυναμικό, έχετε καταπληκτικές επιχειρήσεις οι οποίες φτιάχνουν από τα καλύτερα κρασιά στην πατρίδα μας και θέλουμε να στηρίξουμε ακριβώς αυτόν τον κλάδο του πρωτογενούς τομέα.
 
Να στηρίξουμε τον ορεινό σας τουρισμό. Ίσως ορισμένοι θα θυμούνται ότι κάποτε κάποιοι από το εξωτερικό είχαν έρθει να δουν το Φαλακρό, εδώ, με την προοπτική να δημιουργήσουν ένα κορυφαίο χιονοδρομικό. Τότε δεν θέλαμε επενδύσεις, τους διώξαμε και πήγαν στη Βουλγαρία, στο Μπάνσκο. Όλα αυτά πρέπει να αλλάξουν πια και αλλάζουν με τη δική μας κυβέρνηση, όπως και η δυνατότητα η Δράμα να μετατραπεί σε ένα κέντρο πολιτισμού. Το στρατόπεδο «Ανδρικάκη», με πόρους από το Ταμείο Ανάκαμψης, θα μετατραπεί σε έναν πόλο πολιτισμού και νέων τεχνολογιών.Η Δράμα έχει τη δυνατότητα να πρωταγωνιστήσει σε πολλούς διαφορετικούς αναπτυξιακούς τομείς και θέλω μαζί, αυτό το όραμα το οποίο έχουμε όχι μόνο για τη Δράμα, αλλά συνολικά για την Περιφέρεια Ανατολικής Μακεδονίας και Θράκης, να μας δώσετε τη δυνατότητα να το κάνουμε πράξη.
 
Όμως, για να μπορούμε να τα πετύχουμε όλα αυτά, υπάρχει, φίλες και φίλοι,  μία απαραίτητη προϋπόθεση. Την ξαναλέω: το βράδυ της 25ης Ιουνίου ο χάρτης της πατρίδας μας να είναι πάλι γαλάζιος και η Νέα Δημοκρατία να έχει από τους πολίτες μία ισχυρή εντολή διακυβέρνησης.Μία ισχυρή εντολή η οποία, ταυτόχρονα, θα είναι μία επιβράβευση για όλη τη δουλειά την οποία κάναμε την τετραετία που μας πέρασε. Δεν θα είναι, όμως, λευκή εντολή, θα είναι ένα προσωπικό συμβόλαιο εμπιστοσύνης και αξιοπιστίας, το οποίο θα υπογράψουμε με την κάθε Ελληνίδα και τον κάθε Έλληνα.Για την επόμενη τετραετία ξέρουμε ότι όσο πιο υψηλό είναι το ποσοστό το οποίο θα πάρουμε, τόσο μεγαλύτερη η ευθύνη που εναποθέτουν οι πολίτες στις πλάτες μας και τόσο πιο τολμηροί πρέπει να είμαστε και αποφασισμένοι να προχωρήσουμε τις μεγάλες αλλαγές που τόσο έχει ανάγκη η χώρα. Και αυτές τις αλλαγές -να είστε απολύτως σίγουρες και σίγουροι- είμαστε τώρα πολύ πιο έτοιμοι, πολύ πιο έμπειροι, πολύ πιο προετοιμασμένοι να τις υλοποιήσουμε.
 
Πάρτε για παράδειγμα τις αλλαγές που πρέπει να κάνουμε στο Εθνικό Σύστημα Υγείας. Δεν έκρυψα ποτέ ότι για εμένα αυτό είναι ένα μεγάλο στοίχημα. Έχουμε μία τετραετία για να αποκτήσει η χώρα ένα σύγχρονο νέο Εθνικό Σύστημα Υγείας. Αποτελεί προσωπική μου δέσμευση, θα το κάνουμε πράξη.Θα κάνουμε 10.000 προσλήψεις νοσηλευτών και γιατρών, που πολλοί από αυτούς είναι γιατροί που ήδη υπηρετούν σήμερα στο Εθνικό Σύστημα Υγείας ως επικουρικοί. Θα στηρίξουμε τα νοσοκομεία μας -ξέρετε ότι έχουμε φιλόδοξα σχέδια για το νοσοκομείο της Δράμας, όχι μόνο για την ενεργειακή του αναβάθμιση, αλλά έχουμε εξασφαλισμένους πόρους για τα τμήματα επειγόντων περιστατικών, για τη μονάδα εντατικής θεραπείας.Θέλουμε η κάθε Ελληνίδα και ο κάθε Έλληνας, ανεξαρτήτως του πού βρίσκεται, να μπορεί να έχει πρόσβαση σε ποιοτικές υπηρεσίες υγείας, είτε είναι σε μεγάλη πόλη, είτε είναι στο χωριό, με στήριξη των κέντρων υγείας, με περισσότερη τηλεϊατρική, με περισσότερο υγειονομικό προσωπικό.Ένα μεγάλο προσωπικό στοίχημα για εμένα -πήραμε τα μαθήματα της πανδημίας, ξέρουμε πια και τα δυνατά σημεία και τις αδυναμίες του Εθνικού Συστήματος Υγείας- η επόμενη τετραετία θα είναι η τετραετία της μεγάλης αναμόρφωσης του ΕΣΥ. Να με πιστέψετε, διότι ξέρετε ότι τις δεσμεύσεις τις οποίες σας δίνω έχω την «κακή» συνήθεια να τις υλοποιώ.
 
Έχουμε, λοιπόν, φίλες και φίλοι, πολλά και φιλόδοξα σχέδια για την επόμενη τετραετία. Αλλά επιμένω στην ανάγκη να έχουμε μια σταθερή και ισχυρή πλειοψηφία ακριβώς διότι αυτή η ισχυρή πλειοψηφία θα μας δώσει τη δυνατότητα να κάνουμε πράξη τις μεγάλες αλλαγές.Φαντάζομαι ότι οι πολιτικοί μας αντίπαλοι θα ήταν πάρα πολύ ικανοποιημένοι εάν η Νέα Δημοκρατία στην επόμενη Βουλή είχε μια ισχνή κοινοβουλευτική πλειοψηφία, αν είχε 151, 152, 153 βουλευτές. Δεν θα τους κάνουμε το χατίρι. Θα έχουμε ισχυρή κοινοβουλευτική πλειοψηφία, με ποσοστό στις εκλογές το οποίο θα υπερβεί το ποσοστό το οποίο πήραμε στην κάλπη της 21ης Μαΐου.Αυτή, επαναλαμβάνω, είναι η αναγκαία προϋπόθεση για να μπορούμε να προχωρήσουμε μαζί στις τολμηρές αλλαγές για τις οποίες έχουμε μιλήσει στον ελληνικό λαό.
 
Εμείς δεν κρύψαμε το πρόγραμμά μας. Το παρουσιάσαμε από την πρώτη κάλπη πολύ αναλυτικά. Μιλήσαμε για την Ελλάδα της ανάπτυξης, της κοινωνικής συνοχής, της δικαιοσύνης, την ισχυρή Ελλάδα που επενδύει στις  Ένοπλες Δυνάμεις της και φυλάει τα σύνορά της.Όλα αυτά τα έχουμε παρουσιάσει στον ελληνικό λαό. Δεν έχουμε κρυφές εκπλήξεις, ούτε κρυφές ατζέντες αύξησης των φόρων. Οι φόροι μόνο θα μειώνονται με τη Νέα Δημοκρατία, όπως μειώθηκαν εδώ και μια τετραετία.Θα πάμε σε αυτή την κάλπη γνωρίζοντας ότι μόνο η Νέα Δημοκρατία έχει ουσιαστικά πειστική πρόταση διακυβέρνησης. Διότι την αντιπολίτευση το μόνο το οποίο την ενδιαφέρει είναι να διαγκωνίζεται για τα πρωτεία στο χώρο της κεντροαριστεράς. Μόνο που εδώ ψηφίζουμε για κυβέρνηση, δεν ψηφίζουμε για αντιπολίτευση.Και αυτή η κυβέρνηση που θα προκύψει στις επόμενες εκλογές θα έχει ένα βαρύ έργο: να εξακολουθεί να οδηγεί τη χώρα μπροστά σε αυτό το δρόμο της ανάπτυξης.
 
Είμαι σίγουρος ότι θα είναι μία κυβέρνηση της Νέας Δημοκρατίας. Φεύγω από τη Δράμα πιο πεπεισμένος ότι αυτό το γαλάζιο κύμα το οποίο φούσκωσε στην κάλπη της 21ης Μαΐου γίνεται ακόμα πιο ισχυρό. Και εδώ από τη Δράμα, από την Ανατολική Μακεδονία, στέλνετε ένα μήνυμα μιας μεγάλης νίκης της παράταξής μας στις επόμενες εκλογές.Πάμε λοιπόν μαζί τολμηρά, σταθερά, μπροστά, να πετύχουμε τη μεγάλη νίκη για να μπορέσουμε να συνεχίσουμε και να ολοκληρώσουμε το έργο που ξεκινήσαμε πριν από τέσσερα χρόνια.Σας ευχαριστώ για την εμπιστοσύνη σας, σας ευχαριστώ για το χειροκρότημά σας. Πάμε μαζί μόνο μπροστά, μόνο ψηλά, πιο τολμηρά, πιο δυνατά.Να είστε καλά, σας ευχαριστώ πολύ και εις το επανιδείν.
 
 