Κύριε Περιφερειάρχα, κύριοι Δήμαρχοι, φίλες και φίλοι, Νεοδημοκράτισσες και Νεοδημοκράτες, έχω μία συνήθεια να μην αλλάζω τα γούρια μου και ίσως θυμάστε ότι πάλι πριν από τις εκλογές του Ιουλίου του 2019, την τελευταία εβδομάδα, είχα βρεθεί σε ένα οδοιπορικό στη Χαλκιδική.Και όπως μας φέρατε γούρι στην παράταξη σε αυτές τις εκλογές, έτσι είμαι σίγουρος ότι η Χαλκιδική θα στείλει και πάλι το μήνυμα της μεγάλης νίκης στην κάλπη της 25ης Ιουνίου.Αισθάνομαι ότι ο κ. Δήμαρχος τα είπε όλα, στέλνοντας ένα μήνυμα επαγρύπνησης, ένα μήνυμα ότι δεν πρέπει να εφησυχάσουμε. Οι εκλογές γίνονται στις 25 Ιουνίου με όλες τις κάλπες άδειες, που πρέπει να ξαναγεμίσουν με πολλά ψηφοδέλτια της Νέας Δημοκρατίας.
 
Το αποτέλεσμα της 21ης Μαΐου ήταν σημαδιακό για τη βούληση της ελληνικής κοινωνίας, να συνεχίσουμε στο δρόμο της προκοπής και της εθνικής υπερηφάνειας. Πρέπει, όμως, να επανεπιβεβαιωθεί στην κάλπη της 25ης Ιουνίου με ακόμα υψηλότερα ποσοστά από αυτά που πετύχαμε στις προηγούμενες εκλογές.Επειδή τώρα έχουμε μία πολύ καλή εικόνα του εκλογικού χάρτη, ξέρουμε πού πήγαμε πολύ καλά, πού πήγαμε καλά, πού μπορούμε να πάμε καλύτερα. Σε  κάθε περιοχή την οποία επισκέπτομαι θέλω να θέτουμε και ειδικούς στόχους που αφορούν την εκλογική περιφέρεια στην οποία βρίσκομαι.
 
Εδώ, λοιπόν, στη Χαλκιδική ένα στόχο έχουμε: πάμε να βγάλουμε δύο έδρες. Τα πράγματα είναι απλά, πρέπει να ανεβάσουμε κι άλλο το ποσοστό μας. Μπορούμε να το πετύχουμε, αλλά πρέπει να συμπιέσουμε και κάποια μικρότερα κόμματα και κομματίδια, τα οποία έκαναν την εμφάνισή τους κυρίως στα δεξιά της Νέας Δημοκρατίας.
 
Κόμματα τα οποία ήταν παντελώς άγνωστα, επικαλέστηκαν το θρησκευτικό συναίσθημα και νομίζω ότι παραπλάνησαν κάποιους συμπολίτες μας, οι οποίοι πίστεψαν ότι με αυτόν τον τρόπο εκφράζουν την πίστη τους, ψηφίζοντας ένα συγκεκριμένο μικρό κόμμα.Το έχω πει πολλές φορές, το επαναλαμβάνω και σε εσάς: η Ορθοδοξία είναι πολύ μεγάλη για να φυλακίζεται στα όρια ενός κόμματος. Η πίστη μάς ενώνει, δεν μας διχάζει και σε καμία περίπτωση τα ζητήματα της Εκκλησίας δεν μπορούν να είναι αντικείμενο προεκλογικής κομματικής αντιπαράθεσης.Θέλω, λοιπόν, κι από δω να στείλω ένα μήνυμα, σε όλες και σε όλους: τα εκκλησιαστικά να τα αφήσουμε έξω από τις πολιτικές διαφωνίες και να μην εμπλέκουμε σε καμία περίπτωση την Ορθοδοξία με τα ζητήματα που έχουν να κάνουν με τη διακυβέρνηση του τόπου.Θέλω να πιστεύω ότι αυτό το μήνυμα και εδώ στη Χαλκιδική θα το ακούσουν συμπολίτες μας και μπορεί να επαναξιολογήσουν τις επιλογές τους. Όπως νομίζω ότι θα αξιολογήσετε κι εσείς εδώ, ειδικά στη Μακεδονία, στη βόρεια Ελλάδα, τι σημαίνει ουσιαστικά, στην πράξη, υπεύθυνος πατριωτισμός.
 
Ένα από τα μεγάλα ζητήματα της κάλπης της 25ης Ιουνίου είναι ποιος θα διαχειριστεί τα εξωτερικά και αμυντικά ζητήματα της χώρας σε μια πολύ δύσκολη γεωπολιτικά συγκυρία και ποιος μπορεί να συνεχίσει αυτή τη μεγάλη προσπάθεια την οποία έχουμε ξεκινήσει να καταστήσουμε τη χώρα ισχυρό πόλο σταθερότητας και ανάπτυξης στην Ανατολική Μεσόγειο.Δεν χρειάζεται να σας πω πολλά πράγματα γι’ αυτά τα οποία πετύχαμε τα τέσσερα χρόνια τα οποία κληθήκαμε να διαχειριστούμε τις τύχες του τόπου. Ένα πράγμα μόνο, το οποίο μπορώ να σας πω, είναι ότι αυτή η στιβαρή εξωτερική και αμυντική πολιτική θα συνεχιστεί με κυβέρνηση της Νέας Δημοκρατίας.Θα εξακολουθούμε να επενδύουμε στις Ένοπλες Δυνάμεις μας, να χτίζουμε γερές συμμαχίες. Η φωνή της Ελλάδος να ακούγεται στην Ευρώπη. Ναι, θα εξακολουθούμε να προστατεύουμε τα σύνορά μας, όπως το κάναμε εδώ και τέσσερα χρόνια με αποτελεσματικότητα αλλά και με ανθρωπιά.
 
Ο φράχτης στον Έβρο θα ολοκληρωθεί, παρά το γεγονός ότι κάποιοι τον αντιπαλεύουν. Και θα αφήσουμε στην κρίση των πολιτών αυτούς οι οποίοι σε όποια ευκαιρία βρίσκουν -έχουν τη δυνατότητα και την ευκαιρία ουσιαστικά-  αντί να υπερασπίζονται τη χώρα, να στοχοποιούν τη χώρα και να δίνουν τελικά επιχειρήματα στην τουρκική προπαγάνδα.Είναι πολύ λυπηρό αυτό το οποίο έγινε τις τελευταίες ημέρες με τη στοχοποίηση του Λιμενικού Σώματος από πλευράς ΣΥΡΙΖΑ για το τραγικό ναυάγιο της Πύλου. Και πραγματικά πολύ δυσάρεστο να βλέπουμε ακριβώς τα ίδια επιχειρήματα να αναπαράγονται από την επίσημη Τουρκία και από την τουρκική προπαγάνδα.
 
Ας είναι όμως, ας τα κρίνουν αυτά οι πολίτες. Νομίζω ότι μας γνωρίζουν πια  αρκετά καλά όλους, έχουν κάνει τις επιλογές τους. Αυτό που τους ζητούμε ουσιαστικά είναι να ξανακάνουν την ίδια επιλογή στην κάλπη της 25ης Ιουνίου, η οποία ήταν μια επιλογή επιβράβευσης μιας σκληρής δουλειάς η οποία έγινε εδώ και τέσσερα χρόνια. Αλλά, ταυτόχρονα, ήταν και μια επιλογή προσδοκίας για το τι μπορεί να γίνει από εδώ και στο εξής, πώς μπορούμε να συνεχίσουμε στον δρόμο της ανάπτυξης.
 
Πώς μπορεί κάθε περιοχή της χώρας, όπως είπε και η κυρία Αντιπεριφερειάρχης, να αξιοποιήσει τα συγκριτικά της πλεονεκτήματα, έτσι ώστε να μπορούμε να δημιουργούμε πρόσθετο πλούτο, να κρατάμε τα νέα παιδιά στον τόπο μας και να στηρίζουμε, ουσιαστικά, την αναπτυξιακή δυναμική κάθε ελληνικής περιφέρειας.
 
Αυτά είναι τα ζητήματα τα οποία σας απασχολούν. Ξέρω, παραδείγματος χάρη, ότι είχατε μεγάλες ζημιές τώρα με τις πρόσφατες βροχοπτώσεις. Κύριο μέλημά μας -πρώτο μέλημά μας την επόμενη μέρα- είναι να δούμε πώς μπορούμε να καλύψουμε τους αγρότες οι οποίοι χτυπήθηκαν από αυτή την πρωτοφανή κακοκαιρία.Ξέρετε, το κάναμε αυτό. Το κάναμε αυτό τέσσερα χρόνια τώρα. Και μιας και μιλάμε για αγροτικές αποζημιώσεις, θέλω να σας θυμίσω ότι συνολικά η κυβέρνησή μας διέθεσε μέσω του ΕΛΓΑ παραπάνω από ένα δισεκατομμύριο ευρώ για να στηρίξουμε τον πρωτογενή τομέα από τις επιπτώσεις της Κλιματικής αλλαγής.Από αυτό το ένα δισεκατομμύριο ευρώ, φίλες και φίλοι, μόνο τα 500 εκατομμύρια ήταν οι εισφορές των αγροτών. Τα υπόλοιπα 500 εκατομμύρια  ήρθαν από τον κρατικό προϋπολογισμό.
 
Ήταν, όμως, μια συνειδητή απόφαση την οποία πήραμε. Να μην εγκαταλείψουμε τους αγρότες μας και τον πρωτογενή μας τομέα και να στηρίξουμε όλους εκείνους οι οποίοι υπέστησαν ζημιές από ακραία καιρικά φαινόμενα. Όμως δεν θα μπορούσαμε, προσέξτε, να κάνουμε αυτή την κίνηση εάν η οικονομία δεν αναπτυσσόταν, εάν δεν είχαμε αναπτυξιακά πλεονάσματα.
 
Γι’ αυτό και η ανάπτυξη είναι τόσο σημαντική. Γι’ αυτό και η «υγεία» των δημόσιων οικονομικών, τελικά, είναι τόσο σημαντική. Διότι αν τα δημόσια οικονομικά δεν είναι υγιή, δεν μπορεί να έρθει το κράτος να στηρίξει την κοινωνία και τους πολίτες όταν θα το έχουν ανάγκη.
 
Θα είμαστε, λοιπόν, στην πρώτη γραμμή, με τη νέα ηγεσία του Υπουργείου Αγροτικής Ανάπτυξης, να δούμε τις ζημιές οι οποίες έγιναν. Ποιες καλύπτονται από τον ΕΛΓΑ, ποιες δεν καλύπτονται από τον ΕΛΓΑ. Ούτως ή άλλως πάμε σε μία αναμόρφωση του κανονισμού του ΕΛΓΑ, έτσι ώστε να προσαρμοστούμε στα νέα δεδομένα πια της Κλιματικής αλλαγής, τα οποία μάς υποχρεώνουν όλους να δούμε τα ζητήματα της προστασίας του περιβάλλοντος μέσα από ένα διαφορετικό μάτι.
 
Και γι’ αυτό και έχει τόσο μεγάλη σημασία, εδώ, στην Χαλκιδική -το έχουμε κουβεντιάσει πολλές φορές, το είχαμε συζητήσει και την προηγούμενη φορά που είχα έρθει- η διαχείριση του υδάτινου δυναμικού.Το Φράγμα του Χαβρία είναι μία δέσμευση η οποία υλοποιείται από την κυβέρνηση της Νέας Δημοκρατίας, παρά τις δυσκολίες. Έχουμε πια το χρηματοδοτικό εργαλείο, θα βρούμε εταιρεία να το κατασκευάσει με τις σωστές προδιαγραφές. Είναι μία δέσμευση δική μου για τη Χαλκιδική ώστε να μπορούμε να γνωρίζουμε ότι έχουμε όλες τις αρδευτικές δυνατότητες να καλύψουμε ένα μεγάλο κομμάτι της Περιφερειακής Ενότητας, αλλά ταυτόχρονα να προστατεύσουμε και τη Χαλκιδική από πλημμυρικά φαινόμενα που σας έχουν πλήξει στο παρελθόν.
 
Γιατί εδώ ουσιαστικά, στην Χαλκιδική, συνυπάρχει ο δυναμικός πρωτογενής τομέας με προϊόντα τα οποία είναι ποιοτικά και εξαγώγιμα. Αυτά είναι τα προϊόντα τα οποία θέλουμε τελικά, έτσι δεν είναι; Αυτά είναι τα προϊόντα τα οποία φέρνουν καλές τιμές στους αγρότες μας, με μία τουριστική ανάπτυξη η οποία αποκτά μία νέα δυναμική και η οποία, ναι, μπορεί να δώσει περισσότερο πλούτο σε ολόκληρη την περιοχή.
 
Πηγαίνουμε πάλι για μία πολύ καλή τουριστική σεζόν. Όμως γνωρίζουμε ότι τον τουρισμό μας πρέπει να τον δούμε μέσα από ένα διαφορετικό πλαίσιο, με βιώσιμες επενδύσεις, με ποιοτικές επενδύσεις.
 
Οι ποιοτικές επενδύσεις είναι αυτές, φίλες και φίλοι, οι οποίες τελικά δίνουν και καλύτερους μισθούς. Όταν απευθύνεσαι σε ένα άλλο κοινό το οποίο μπορεί να πληρώσει περισσότερα, έχεις τη δυνατότητα αύριο να δώσεις και υψηλότερους μισθούς. Πρέπει να δώσεις υψηλότερους μισθούς στους εργαζόμενους και έτσι τελικά αυξάνονται και οι μισθοί σε όλη τη χώρα, κάτι το οποίο αποτελεί μία κεντρική δική μας πολιτική επιλογή.
 
Για όλα αυτά, λοιπόν, θα ψηφίσουμε την Κυριακή που μας έρχεται. Θα ψηφίσουμε για τον τρόπο με τον οποίο λειτουργεί το κοινωνικό κράτος, θα ψηφίσουμε για την υγεία μας, γιατί για μένα η αναμόρφωση του Εθνικού Συστήματος Υγείας αποτελεί κεντρική πολιτική προτεραιότητα.Είναι ένα προσωπικό στοίχημα το οποίο θέλω να κερδίσω και θα εποπτεύω προσωπικά τη νέα ηγεσία του Υπουργείου Υγείας, ώστε όλες οι μεγάλες μεταρρυθμίσεις που έχουμε δρομολογήσει να μπορούν να υλοποιηθούν. Από τον εκσυγχρονισμό των νοσοκομείων μας, των Κέντρων Υγείας, τις 10.000 προσλήψεις οι οποίες πρέπει να γίνουν στην υγεία και θα γίνουν από την κυβέρνηση της Νέας Δημοκρατίας, μέχρι τις πολιτικές που αφορούν τον Προσωπικό Γιατρό, τις προληπτικές εξετάσεις, τόσο σημαντικές.
 
Ξέρετε τι είναι -δείτε ας πούμε- για μία γυναίκα άνω των 50 η οποία βρίσκεται σε ένα χωριό της Χαλκιδικής, ξαφνικά να παίρνει ένα μήνυμα από το κράτος το οποίο να της λέει «πήγαινε κάνε μία προληπτική μαστογραφία σε δημόσια ή σε ιδιωτική δομή, αλλά δωρεάν». Και από αυτές τις προληπτικές μαστογραφίες έχουμε εντοπίσει, μέχρι σήμερα σε όλη τη χώρα, παραπάνω από 8.000 γυναίκες με πρώιμο καρκίνο του μαστού.Ξέρω ότι οι προληπτικές εξετάσεις μερικές φορές προκαλούν φόβο. Αλλά είναι πολύ καλύτερα να βρει κανείς την αρρώστια νωρίς, γιατί τότε είμαστε απολύτως βέβαιοι ότι έτσι θα μπορέσουμε να τη θεραπεύσουμε. Αυτό ουσιαστικά σημαίνει να έχουμε μία συνολική προσέγγιση για τα ζητήματα της υγείας, της δημόσιας υγείας. Αυτό το σχέδιο σάς ζητώ τη δύναμη, την εξουσιοδότηση να μπορέσουμε να το υλοποιήσουμε.
 
Για όλα αυτά, λοιπόν, θα ψηφίσουμε την Κυριακή που μας έρχεται. Θα ψηφίσουμε για τις ζωές μας, για το μέλλον μας, για το μέλλον των παιδιών μας, για τις συντάξεις μας. Για το πώς οι συντάξεις θα εξακολουθούν να αυξάνονται, γιατί θα αυξάνονται οι συντάξεις με κυβέρνηση της Νέας Δημοκρατίας. Γιατί πολύ απλά θα έχουμε μεγαλύτερη ανάπτυξη και θα εξακολουθούμε να στηρίζουμε και όλους τους συνταξιούχους οι οποίοι έπεσαν θύμα της προσωπικής διαφοράς και δεν είδαν τις αυξήσεις που θα περίμεναν.Όλα αυτά αποτελούν δεσμεύσεις της Νέας Δημοκρατίας. Όμως, για να μπορέσουμε να τα κάνουμε όλα αυτά πράξη, πρέπει να έχουμε το βράδυ της Κυριακής μια σταθερή κοινοβουλευτική πλειοψηφία.
 
Επειδή είναι πιθανό στην επόμενη Βουλή να έχουμε περισσότερα των πέντε κομμάτων, γι’ αυτό και σας ζητώ να ανεβάσουμε ακόμα περισσότερο τον πήχη των προσδοκιών μας. Για να έχουμε μία σταθερή κυβέρνηση, με άνετη κοινοβουλευτική πλειοψηφία το βράδυ της Κυριακής, με ορίζοντα τετραετίας, που θα μπορεί και να υλοποιήσει όλες τις μεγάλες αλλαγές για τις οποίες σας έχω μιλήσει, αλλά να εξακολουθεί να κρατεί και σταθερό το σκάφος της χώρας σε δύσκολες συγκυρίες.
 
Έχουμε τώρα μία υπηρεσιακή κυβέρνηση. Κάνει το καλύτερο το οποίο μπορεί. Όμως εάν οι εκλογές της 21ης Μαΐου είχαν γίνει με το εκλογικό σύστημα με το οποίο θα γίνουν οι εκλογές της 25ης Ιουνίου, εγώ δεν θα ήμουν εδώ σήμερα ως υποψήφιος Πρωθυπουργός, θα ήμουν ήδη εκλεγμένος Πρωθυπουργός της χώρας.Θα ασχολούμασταν τώρα με το πώς θα αντιμετωπίσουμε τα προβλήματα από την πρωτοφανή νεροποντή. Θα ήμουν εδώ για να μιλήσω για τα προβλήματά σας, όχι για να διεκδικήσω την ψήφο σας.
 
Χάνουμε, λοιπόν, ένα μήνα, με κόστος για το κράτος, γιατί κάθε εκλογή στοιχίζει, με ταλαιπωρία, γιατί πρέπει κάποιοι άνθρωποι να ξαναπάνε να ψηφίσουν. Γιατί; Για το καπρίτσιο της απλής αναλογικής. Γιατί γι’ αυτό έγιναν όλα αυτά. Γιατί την ψήφισαν την απλή αναλογική μόνο και μόνο γιατί νόμιζαν ότι θα δημιουργήσουν πρόβλημα στη Νέα Δημοκρατία, θα έφτιαχναν κάποια «κυβέρνηση των ηττημένων».Τελικά είδατε ότι αυτό το πράγμα έσκασε στα χέρια τους. Γύρισε μπούμερανγκ, αλλά γύρισε μπούμερανγκ και στη χώρα. Για να διορθώσουμε, λοιπόν, όλα αυτά τα στραβά, σας ζητώ και εδώ από τη Χαλκιδική, από τον Πολύγυρο, να κάνουμε αυτή την πρόσθετη προσπάθεια. Να κοιτάξουμε να αυξήσουμε και άλλο το ποσοστό μας. Μπορούμε.
 
Είμαι σίγουρος ότι όλοι σας γνωρίζετε στον περίγυρό σας κάποιους συμπολίτες μας που την τελευταία στιγμή επέλεξαν να μην μας ψηφίσουν. Σας ζητώ, λοιπόν, να κάνετε την προσπάθεια αυτή και να τους εξηγήσετε γιατί είναι σημαντικό την επόμενη μέρα να έχουμε μία σταθερή κυβέρνηση με ορίζοντα τετραετίας.Δεν είναι ώρα για πειραματισμούς. Δεν μπορούμε να πάρουμε ρίσκο αυτή τη στιγμή με το μέλλον της χώρας και μόνο σήμερα η σταθερή κυβέρνηση της Νέας Δημοκρατίας μπορεί να εξασφαλίσει μέλλον, προκοπή και σταθερότητα. Διότι στο κάτω-κάτω δεν υπάρχει και καμία άλλη πρόταση διακυβέρνησης.
 
Όλοι οι άλλοι διαγκωνίζονται για το ποιος θα είναι πρώτος στην αντιπολίτευση. Ποιος θα έχει το ρετιρέ της κεντροαριστερής πολυκατοικίας. Μόνο που στις εκλογές ψηφίζουμε για κυβέρνηση, όχι για αντιπολίτευση. Ας τα λύσουν αυτά μετά τις εκλογές, θα έχουν,εξάλλου, χρόνο. Θα έχουν και χρόνο να αναλογιστούν τι είναι αυτό το οποίο πήγε στραβά. Γιατί έπεσαν στο 20%. Γιατί όταν όλα τα παρουσίαζαν μαύρα, όλα τοξικά, «για όλα φταίει ο Μητσοτάκης». Ό,τι συνέβαινε στον κόσμο έφταιγε ο Μητσοτάκης. Για τα πάντα έφταιγε. Εν πάση περιπτώσει, ας βρουν και αυτοί το δρόμο τους. Δεν είναι το κύριο μέλημά μας αυτή τη στιγμή.Το κύριο μέλημά μας είναι πώς θα κυβερνηθεί η χώρα και γι’ αυτό σας ζητώ αυτή τη δύναμη, την ισχυρή εντολή για να μπορέσουμε να πάμε τη χώρα μπροστά.
 
Και κάτι τελευταίο, φίλες και φίλοι. Ξέρω πολύ καλά ότι το ποσοστό το οποίο πετύχαμε μας εξέπληξε και μπορεί να σας εξέπληξε όλους. Γιατί πράγματι είναι η πρώτη φορά -δεν έχει ξαναγίνει αυτό από το 1974, από τότε που ο Κωνσταντίνος Καραμανλής ίδρυσε τη Νέα Δημοκρατία- δεν έχει ξαναγίνει ποτέ να είμαστε στην κυβέρνηση και αυξήσουμε τα ποσοστά μας. Είναι η πρώτη φορά που το πετυχαίνουμε. Θα τα αυξήσουμε και άλλο σε αυτές τις εκλογές. Όμως όσο υψηλότερο το ποσοστό, τόσο πιο βαριά η ευθύνη και τόσο πιο ανεπίτρεπτη είναι η εκδήλωση οποιασδήποτε αλαζονείας και αυταρέσκειας.
 
Θέλω να ξέρετε ότι σε αυτό θα είμαι κάθετος. Οι πολίτες μάς εναποθέτουν μια βαριά ευθύνη στις πλάτες μας. Μας δίνουν μια εντολή και πιστεύω θα μας την ξαναδώσουν.Μας δίνουν την εντολή, «πηγαίνετε και αλλάξτε αυτά που δεν μας αρέσουν. Διορθώστε τα λάθη σας, γίνετε καλύτεροι». Αυτήν την εμπιστοσύνη -ένα πράγμα θέλω να ξέρετε- θα την τιμήσουμε και θα την τιμήσω στο ακέραιο.
 
Θα σας επιστρέψω την αγάπη σας και την εμπιστοσύνη σας, δουλεύοντας ακόμα πιο σκληρά από τις 26 Ιουνίου, σηκώνοντας τα μανίκια, διορθώνοντας λάθη, λύνοντας προβλήματα και συνεχίζοντας αυτή τη μεγάλη προσπάθεια που ξεκινήσαμε πριν από τέσσερα χρόνια για μία Ελλάδα, η οποία δεν μοιάζει πια με την Ελλάδα του 2019. Σας εγγυώμαι ότι σε τέσσερα χρόνια από τώρα θα μιλάμε για μία διαφορετική, για μία πολύ καλύτερη Ελλάδα. Σας ζητώ τη δύναμη να κάνουμε πράξη αυτό το όραμα και να γράψουμε μαζί τη δική μας ιστορία.Να είστε καλά. Σας ευχαριστώ πάρα πολύ. Καλή δύναμη, καλό αγώνα και όπως είπαμε, πάμε εδώ για τη δεύτερη έδρα. Ευχαριστώ πολύ.