Σας ευχαριστώ πολύ γι΄ αυτή την ωραία υποδοχή και σας ευχαριστώ πρώτα και πάνω απ΄ όλα για τη στήριξη στη μεγάλη μας παράταξη, στη Νέα Δημοκρατία μας.Δώσατε εξαιρετικά ποσοστά και μας επιτρέψατε να «καβαλήσουμε» εθνικά το 40%, να αυξήσουμε τα ποσοστά μας από αυτά που είχαμε πετύχει το 2019 και να ατενίζουμε, φίλες και φίλοι, το μέλλον με ακόμα περισσότερη αισιοδοξία.Και τώρα που βάλαμε τον πήχη ψηλά, ξέρουμε ότι πρέπει να δουλέψουμε ακόμα πιο πολύ, ώστε στην κάλπη της 25ης Ιουνίου εμείς να είμαστε οι νικητές με ακόμα υψηλότερο ποσοστό, για να εξασφαλίσουμε την αυτοδυναμία, η οποία είναι προϋπόθεση για μία σταθερή και ισχυρή κυβέρνηση, που θα συνεχίσει το σημαντικό έργο το οποίο επιτελέσαμε την περασμένη τετραετία.

Πρέπει να σας πω, φίλες και φίλοι, ότι το αποτέλεσμα το εκλογικό μπορεί να εξέπληξε πολλούς. Εμένα όμως δεν με εξέπληξε. Και δεν με εξέπληξε γιατί ξέρω πολύ καλά ότι σε αυτές τις εκλογές άλλαξε το υπόδειγμα της άσκησης της πολιτικής.Οι πολίτες είπαν όχι στην τοξικότητα, όχι στη χυδαιότητα, όχι στο διχασμό. Eπιβράβευσαν την ενότητα, τη σκληρή δουλειά, τον τεκμηριωμένο προγραμματικό λόγο και κυρίως το αποτέλεσμα, το μετρήσιμο αποτέλεσμα.
 
Διότι αν για κάτι μπορούμε να είμαστε υπερήφανοι, φίλες και φίλοι, είναι ότι παρά τις μεγάλες δυσκολίες που μας έτυχαν την περασμένη τετραετία -και δεν ήταν και λίγες-, καταφέραμε και τηρήσαμε όλες τις κεντρικές προεκλογικές δεσμεύσεις μας, με σημαντικότερες αυτές που είχαμε δώσει για την οικονομία.Είπαμε ότι θα μειώσουμε φόρους και μειώσαμε φόρους και εισφορές, όπως ακριβώς είχαμε δεσμευθεί προεκλογικά. Αυτή η μείωση των φόρων συνοδεύθηκε, φίλες και φίλοι, και από μία έκρηξη στις επενδύσεις, που επέτρεψε σήμερα στη χώρα, να έχει πια πολύ υψηλότερους ρυθμούς ανάπτυξης από τον μέσο όρο της Ευρωπαϊκής Ένωσης.Και αυτό έχει την ξεχωριστή του σημασία, διότι αν δεν έχουμε υψηλούς ρυθμούς ανάπτυξης, φίλες και φίλοι, δεν μπορούμε να μειώσουμε την ανεργία, δεν μπορούμε να προσβλέπουμε σε περισσότερες και καλύτερα πληρωμένες θέσεις εργασίας και δεν θα υπάρχει επίσης και πλεόνασμα για να στηρίξουμε την υγεία, να στηρίξουμε την παιδεία και να σταθούμε δίπλα στην κοινωνία σε κάθε απρόοπτο. Και μας έτυχαν πολλά απρόοπτα -όπως ξέρετε- την τελευταία τετραετία.
 
Και αυτή η οικονομική πολιτική, η επιτυχία της θα έλεγα, αποτυπώνεται κι εδώ, στη δική σας την περιοχή. Καινούριες επενδύσεις παραγωγικές οι οποίες έχουν έρθει εδώ στη Στυλίδα, στην ευρύτερη περιοχή της ανατολικής Φθιώτιδας, δημιούργησαν θέσεις εργασίας. Σε συνδυασμό -κι έχει δίκιο η Δήμαρχος να το λέει- με μια πρωτοφανή στήριξη της Τοπικής Αυτοδιοίκησης, η οποία σας έδωσε δυνατότητα και πρόσβαση σε χρηματοδοτικά εργαλεία για να κάνετε σημαντικά έργα υποδομής που βελτιώνουν την ποιότητα ζωής όλων των κατοίκων.
 
Και βέβαια, με ένα σημαντικό αναπτυξιακό έργο το οποίο δρομολογείται, που δεν είναι άλλο από το νέο εμπορικό λιμάνι της Στυλίδας. Ένα έργο το οποίο θα εντάξουμε στο Ταμείο Ανάκαμψης και το οποίο όταν ολοκληρωθεί θα μπορέσει να δώσει νέες προοπτικές στο λιμάνι της Στυλίδας, ώστε να εισάγονται από εδώ, αλλά κυρίως να εξάγονται, τα σημαντικά προϊόντα τής ευρύτερης περιοχής σας.Και μιας και μιλάμε για λιμάνια, θυμάμαι εδώ, με τους εκλεκτούς υποψηφίους μας, τον Χρήστο, τον Γιάννη, τον Γιώργο και το υπόλοιπο ψηφοδέλτιο, είχαμε βρεθεί στον Άγιο Κωνσταντίνο πριν από λίγους μήνες και είχαμε πει ότι το λιμάνι θα παραδοθεί στην ώρα του. Το λιμάνι παραδόθηκε στην ώρα του, γιατί εμείς τηρούμε τις δεσμεύσεις μας και αυτό οι πολίτες το ξέρουν. Και γι’ αυτό όταν μιλάμε και παρουσιάζουμε τον προγραμματικό μας λόγο για την επόμενη τετραετία, το κάνουμε με απόθεμα αξιοπιστίας. Διότι εμείς ξέρουμε πολύ καλά πως ό,τι πούμε σήμερα είναι μέρος της «συμφωνίας αλήθειας» την οποία καλούμαστε να επανεπιβεβαιώσουμε.
 
Και αυτή τη «συμφωνία αλήθειας» η οποία στηρίζεται πρώτα και πάνω από όλα στην εμπιστοσύνη μεταξύ πολιτών και πολιτικού συστήματος και πολιτικών εκπροσώπων, δεν είμαι διατεθειμένος να την διαπραγματευτώ. Εμείς έχουμε ένα σχέδιο πολύ καλά δουλεμένο για την οικονομία, κοστολογημένο. Γιατί είναι κοστολογημένο; Διότι, πολύ απλά, αποτελεί μέρος του μεσοπρόθεσμου προγράμματος το οποίο έχουμε ήδη αποστείλει στην Ευρωπαϊκή Ένωση.Ξέρουμε πολύ καλά ότι μπορούμε να ξοδέψουμε και να δαπανήσουμε εννέα δισεκατομμύρια την επόμενη τετραετία και να χρηματοδοτήσουμε τις παρεμβάσεις για τις οποίες έχουμε δεσμευτεί. Και είμαστε απολύτως σίγουροι ότι αν πέσουμε έξω, θα πέσουμε έξω προς το καλύτερο και όχι προς το χειρότερο, όπως το κάναμε πάντα μέχρι σήμερα, ξεπερνούσαμε τους στόχους τους οποίους είχαμε θέσει.
 
Και κάθε φορά που ξεπερνούσαμε τους στόχους, λέγαμε: «πολύ ωραία, έχουμε ένα πλεόνασμα το οποίο είναι πλεόνασμα ανάπτυξης» - προσέξτε, όχι πλεόνασμα φόρων -εμείς δεν τσακίσαμε τη μεσαία τάξη, τους αγρότες, τους ελεύθερους επαγγελματίες στους φόρους- «αυτό το πλεόνασμα ανάπτυξης να πάμε να το επιστρέψουμε στην κοινωνία και να στηρίξουμε αυτούς οι οποίοι το έχουν περισσότερο ανάγκη». Το κάναμε, παραδείγματος χάρη, λίγο πριν τις εκλογές, με την έκτακτη ενίσχυση για όσους έχει τσακίσει η προσωπική διαφορά του νόμου Κατρούγκαλου και είπαμε ότι θα εξακολουθούμε να στηρίζουμε αυτούς τους συνταξιούχους, έως ότου η προσωπική διαφορά αυτή σβήσει.Και αυτή είναι η μεγάλη διαφορά, φίλες και φίλοι, μιας παράταξης η οποία δίνει έμφαση στην ανάπτυξη με κοινωνικό πρόσημο και η οποία γνωρίζει ότι για να μοιράσεις τον πλούτο πρέπει πρώτα να τον δημιουργήσεις. Εμείς δημιουργούμε πλούτο, νέο πλούτο και στη συνέχεια ερχόμαστε να τον μοιράσουμε δίκαια στην κοινωνία, αλλά να στηρίξουμε και την κοινωνία κάθε φορά που υπάρχει πραγματική ανάγκη.
 
Και εδώ θυμάμαι πολύ καλά τις συζητήσεις τις οποίες κάναμε σε κεντρικό επιτελείο και με τον Χρήστο, όταν μας έτυχε η πανδημία. Και έπρεπε, προσέξτε, να δαπανήσουμε δεκάδες δισεκατομμύρια ευρώ για να κρατήσουμε ζωντανές τις επιχειρήσεις, να στηρίξουμε τους εργαζόμενους, να στηρίξουμε την παραγωγή, να στηρίξουμε τον πρωτογενή τομέα.Ο πρωτογενής τομέας έχει και το λέει ότι τέτοια στήριξη και λόγω του Covid αλλά και λόγω της Ουκρανίας δεν είχε ξανά από κυβέρνηση. Γιατί ακριβώς γνωρίζουμε πολύ καλά ότι στα δύσκολα, στα απρόοπτα το κράτος πρέπει να είναι κοντά στους πολίτες.
 
Και το κάναμε αυτό χωρίς -και αυτή είναι μια άλλη σημαντική επιτυχία της οικονομικής πολιτικής- χωρίς να θέσουμε σε κίνδυνο την δημοσιονομική σταθερότητα. Διότι για ένα πράγμα μπορεί να είστε σίγουρες και σίγουροι με αυτή την κυβέρνηση. Εμείς πληρώσαμε και ξέρουμε πολύ καλά πόσο τραυματική ήταν η εμπειρία των μνημονίων και εμείς ξέρουμε πολύ καλά ότι δεν διαπραγματευόμαστε τη δημοσιονομική σταθερότητα. Η χώρα ποτέ ξανά δεν θα γυρίσει στα πέτρινα χρόνια, να χρειάζεται στήριξη από το εξωτερικό για να μπορεί να τα βγάλει πέρα.Όχι, θα τα βγάλουμε πέρα μόνοι μας. Θα ανακτήσουμε την επενδυτική βαθμίδα πολύ σύντομα, με το που θα έχουμε ισχυρή και αυτοδύναμη κυβέρνηση της Νέας Δημοκρατίας.
 
Αυτό έχει ξεχωριστή σημασία για όλες και για όλους. Έχει σημασία διότι τη στιγμή που θα ανακτήσουμε την επενδυτική βαθμίδα θα πέσει το κόστος δανεισμού για τις επιχειρήσεις, για τα νοικοκυριά, για την ίδια την Ελληνική Δημοκρατία.Αλλά γιατί θα είναι και μια ψήφος εμπιστοσύνης για όλους αυτούς τους επενδυτές οι οποίοι θέλουν να επενδύσουν στην Ελλάδα και μπορεί ακόμα να είναι συγκρατημένοι. Τα καλύτερα, λοιπόν, φίλες και φίλοι, στην οικονομία -για την ανάπτυξη, για τις θέσεις εργασίας, για τους καλύτερους μισθούς- είναι ακόμα μπροστά μας. Αλλά με μια προϋπόθεση: το βράδυ της 25ης Ιουνίου ο χάρτης της Ελλάδος να είναι πάλι γαλάζιος και η Νέα Δημοκρατία να έχει μια ισχυρή αυτοδυναμία στην επόμενη Βουλή.
 
Και προσέξτε, εάν στις προηγούμενες εκλογές ίσχυε ο νόμος της ενισχυμένης αναλογικής, ο οποίος θα τεθεί σε εφαρμογή πάλι στις εκλογές της 25ης Ιουνίου, αυτή την ισχυρή κυβέρνηση η χώρα θα την είχε ήδη. Αλλά το μόνο που σας ζητώ είναι να πάμε να ξανακάνουμε ακριβώς το ίδιο με αυτό που κάναμε την 21η Μαΐου και κάτι παραπάνω, για να έχουμε ακόμα υψηλότερο ποσοστό και να κλείσουμε οριστικά αυτόν τον τραυματικό κύκλο της απλής αναλογικής.Μια νάρκη στα θεμέλια της σταθερότητας του πολιτικού συστήματος για την οποία, βέβαια, εμείς είχαμε έγκαιρα προειδοποιήσει. Είχαμε πει τα προβλήματα της απλής αναλογικής. Είχαμε προειδοποιήσει ότι δεν υπάρχει περίπτωση να προκύψει κυβέρνηση από αυτά τα κόμματα.
 
Κάποιοι δεν μας άκουσαν. Τώρα άκουσα τον κ. Τσίπρα να λέει «mea culpa», «συγγνώμη», δηλαδή, για την απλή αναλογική. Κοιτάξτε, αν αρχίσει ο κ. Τσίπρας τα mea culpa, δεν ξέρω πού θα σταματήσει. Γιατί έχει πολλά mea culpa να πει.Έχει πολλά mea culpa να πει για την εξαπάτηση των Ελλήνων, για τα ψέματα με τα οποία τάισε πάλι τους πολίτες σε αυτή την προεκλογική περίοδο. Θα έπρεπε να πει ένα mea culpa για την τοξικότητα και την μαύρη προπαγάνδα με την οποία μας βομβάρδισε και στην προηγούμενη προεκλογική εκστρατεία.Είμαι εδώ και μιλάω σε μια κατ’ εξοχήν αγροτική περιοχή και θυμάμαι -θα το θυμάστε και εσείς- ένα σποτ το οποίο έβγαλε ο ΣΥΡΙΖΑ πριν από τις προηγούμενες εκλογές, με έναν αγρότη σε ένα ημιφορτηγό που κουβαλούσε κάτι αγκινάρες, και μέχρι και οι αγκινάρες ήταν μαύρες.
 
Και αναρωτιόμουν: μα είναι αυτή η εικόνα της Ελλάδος σήμερα; Δεν λέω ότι λύσαμε όλα τα προβλήματα του πρωτογενούς τομέα. Αλλά εδώ, μου δώσατε ένα πολύ ωραίο καλάθι με τις ποιοτικές σας ελιές. Ωραίες, τυποποιημένες, με ονομασία προέλευσης, με καλές τιμές στο εξωτερικό. Δεν είναι αυτή η εικόνα την οποία παρουσίασε η αντιπολίτευση πριν από τις εκλογές -μιας μαύρης Ελλάδος στην οποία περίπου οι πολίτες πεινάνε και υποφέρουν.Δεν λέμε ότι λύσαμε όλα τα προβλήματα, φίλες και φίλοι, αλλά σίγουρα για ένα πράγμα δεν υπάρχει καμία αμφιβολία και το επιβεβαίωσαν οι πολίτες στην κάλπη της 21ης Μαΐου: η Ελλάδα το 2023 είναι σε πολύ καλύτερη κατάσταση από ό,τι ήταν το 2019 και τα καλύτερα είναι ακόμα μπροστά μας.
 
Επομένως, η κάλπη αυτή είναι κρίσιμη. Είναι κρίσιμη και δεν πρέπει να χαθεί καμία ψήφος. Διότι ξέρετε πολύ καλά ότι και με την πιθανότητα να βρεθούν στη Βουλή περισσότερα κόμματα, ο πήχης της αυτοδυναμίας αυξάνει.Γι’ αυτό και χρειαζόμαστε ένα πολύ ισχυρό ποσοστό. Ένα ακόμα καλύτερο ποσοστό από αυτό το οποίο πετύχαμε στις εκλογές της 21ης Μαΐου, για να έχουμε την ισχυρή αυτοδυναμία που -θα επαναλάβω-  είναι προϋπόθεση για να μπορέσουμε να κάνουμε τις μεγάλες αλλαγές τις οποίες χρειάζεται η χώρα.Και εμείς έχουμε πρόγραμμα, όχι απλά κοστολογημένο, αλλά παρουσιασμένο πολύ αναλυτικά, ήδη από τις προηγούμενες εκλογές, για μια Ελλάδα παραγωγική, δίκαιη, κοινωνική, ψηφιακή, πράσινη -περιβαλλοντικά πράσινη, γιατί η Ελλάδα είναι μπλε, όλη η Ελλάδα είναι μπλε πολιτικά.
 
Για μια Ελλάδα επίσης ασφαλή και ισχυρή. Διότι η ισχύς της πατρίδας μας στο εξωτερικό, το γεγονός ότι σήμερα η άποψη της πατρίδας μας, η θέση της πατρίδας μας, η αξιοπιστία της πατρίδας μας μετράει περισσότερο στις Βρυξέλλες, έχει τελικά αντανάκλαση. Έχει αντανάκλαση στις ζωές όλων σας, διότι με αυτόν τον τρόπο μπορέσαμε και εξασφαλίσαμε τους πρόσθετους χρηματοδοτικούς πόρους του Ταμείου Ανάκαμψης.Θυμάστε την περιβόητη διαπραγμάτευση του κ. Τσίπρα, όταν μας είπε ότι πήγε και διαπραγματεύτηκε πόσες, 17 ώρες στις Βρυξέλλες το 2015 και μας φόρτωσε το τρίτο αχρείαστο μνημόνιο.
 
Και εγώ πήγα και διαπραγματεύτηκα, πέντε μέρες, το 2020, μόνο που έφερα πίσω για την πατρίδα μου 31 δισεκατομμύρια ευρώ από το Ταμείο Ανάκαμψης. Αυτά είναι χρήματα που δεν υπήρχαν. Με αυτά τα χρήματα θα φτιαχτεί το λιμάνι της Στυλίδας.Ένα μόνο παράδειγμα του πώς τα χρήματα αυτά έχουν πραγματικό αποτύπωμα στην καθημερινή σας ζωή. Ή πάρτε παράδειγμα το καινούργιο ΕΣΠΑ, το καινούριο ΠΕΠ της Περιφέρειας -πολύ αυξημένο. Κάποιοι το διαπραγματεύτηκαν αυτό στην Ευρωπαϊκή Ένωση και επειδή η Ελλάδα έχει αξιοπιστία σήμερα, μπορεί να διεκδικεί περισσότερα από την Ευρώπη.
 
Και βέβαια, επειδή η Ελλάδα έχει αξιοπιστία σήμερα, να είστε απολύτως σίγουρες και σίγουροι ότι μπορεί να υπερασπιστεί και μία πατριωτική εξωτερική πολιτική, με μεγαλύτερη αυτοπεποίθηση και με μεγαλύτερη σιγουριά.Χθες είχαμε μία σημαντική εξέλιξη στην Ευρώπη. Συμφωνήθηκε, μετά από πολλές διαπραγματεύσεις, το νέο πλαίσιο των κανονισμών που διέπουν το άσυλο και τη μετανάστευση. Και για πρώτη φορά αναγνωρίστηκε η ιδιαιτερότητα των χωρών που βρίσκονται στα εξωτερικά σύνορα της Ευρωπαϊκής Ένωσης. Έγιναν δεκτές παρεμβάσεις όπως η ανάγκη να υπάρχει μία υποχρεωτική αλληλεγγύη για τη διαχείριση του προσφυγικού προβλήματος.Για όλα αυτά η Ελλάδα έπαιξε το δικό της ρόλο, αλλά το έκανε από θέση ισχύος, διότι όταν το 2020 κάποιοι προσπάθησαν να κάνουν τα σύνορά μας «σουρωτήρι», εμείς υψώσαμε τείχος και είπαμε: δεν θα επιτρέψουμε αυτό να γίνει και ασφαλίσαμε τα σύνορα της πατρίδος μας, τα οποία ταυτόχρονα είναι σύνορα της Ευρώπης.
 
Όλα αυτά λοιπόν, φίλες και φίλοι, πρέπει να μπουν στη ζυγαριά των πολιτών ενόψει της κάλπης, σε 16 μέρες από τώρα. Τι οικονομία θέλουμε, πώς θα συνεχιστεί η δυναμική ανάπτυξη, πώς θα βελτιώσουμε τους μισθούς. Γίνεται μία μεγάλη συζήτηση για τους μισθούς και την καταλαβαίνω απόλυτα. Εγώ πολλές φορές συναντώ νέα παιδιά που μου λένε, «οι μισθοί στη χώρα μας είναι ακόμα χαμηλοί» και έχουν δίκιο.Ναι, θα τους πω, όμως εμείς ήμασταν αυτοί που πήραμε τον κατώτατο μισθό στα 650 ευρώ και τον πήγαμε στα 780 ευρώ. Άρα, όταν σας λέμε ότι θα πάει στα 950 ευρώ, έχουμε αξιοπιστία, μπορούμε να το πετύχουμε.Οι μισθοί θα αυξηθούν, όμως, μόνο με καλές επενδύσεις, όπως αυτές που γίνονται. Όσο θα μειώνεται η ανεργία, τόσο η διαπραγματευτική δύναμη του εργαζόμενου θα ενισχύεται και οι μισθοί θα αυξάνουν. Άλλος τρόπος μαγικός δεν υπάρχει.
 
Εμείς ξέρουμε να υπηρετήσουμε αυτήν την πολιτική. Ξέρουμε όμως ταυτόχρονα ότι πρέπει να υπηρετήσουμε και μια πολιτική με κοινωνικό πρόσημο. Γι’ αυτό και πολύ πριν τα πρόσφατα τραγικά συμβάντα με το ΕΚΑΒ, είχαμε πει ότι για εμάς αυτό το οποίο μας ενδιαφέρει πρώτα και πάνω απ’ όλα είναι ένα σύγχρονο Εθνικό Σύστημα Υγείας, το οποίο θα παρέχει ποιοτικές υπηρεσίες υγείας σε όλες και σε όλους, ανεξαρτήτως από πού θα βρίσκονται.Είχαμε μιλήσει για την ανάγκη να βελτιώσουμε τους χρόνους απόκρισης του ΕΚΑΒ. Να μην χρειάζεται να περιμένει κάποιος μήνες για να κάνει ένα τακτικό χειρουργείο. Όλα αυτά είναι προγράμματα τα οποία έχουν δρομολογηθεί από τη Νέα Δημοκρατία και θέλω να ξέρετε ότι για εμάς το Εθνικό Σύστημα Υγείας είναι αδιαπραγμάτευτη προτεραιότητα. Θα υλοποιήσουμε το σχέδιό μας για ένα νέο ΕΣΥ. Θα κάνουμε περισσότερες προσλήψεις, γιατί χρειάζονται παραπάνω γιατροί και νοσηλευτές.Θα διοχετεύσουμε πόρους του Ταμείου Ανάκαμψης για να φτιάξουμε τα κέντρα υγείας, τα τμήματα επειγόντων περιστατικών στα νοσοκομεία μας. Θα στηρίξουμε το θεσμό του Προσωπικού Γιατρού.
 
Σε λίγο θα πάμε μετά στις Ράχες, σε ένα πρότυπο περιφερειακό ιατρείο -ένα μοντέλο τού πώς αντιλαμβανόμαστε την παροχή φροντίδων υγείας στην περιφέρεια. Αλλά θα ενισχύσουμε ταυτόχρονα και τις προληπτικές εξετάσεις, οι οποίες έχουν τόσο μεγάλη σημασία, διότι η πρόληψη είναι αυτή που τελικά σώζει ζωές. Γνωρίζουμε πολύ καλά, ότι όταν μπορούμε να προλαμβάνουμε μία ασθένεια είμαστε σε πολύ καλύτερη θέση να τη θεραπεύσουμε από ό,τι όταν ο ασθενής φτάσει καταπονημένος και με μία ασθένεια σε προχωρημένο στάδιο στο νοσοκομείο.
 
Για όλα αυτά λοιπόν, φίλες και φίλοι, θα ψηφίσουμε. Θα ψηφίσουμε για το μέλλον μας, θα ψηφίσουμε για καλύτερους μισθούς, για καλύτερη υγεία, για καλύτερη παιδεία για τα παιδιά εκεί τα οποία τα βλέπω στο μπαλκόνι, τα οποία είναι σε φροντιστήριο και ετοιμάζονται να δώσουν για πανελλαδικές εξετάσεις.Εμείς θέλουμε τα παιδιά αυτά τα οποία θα περάσουν σε ένα δημόσιο πανεπιστήμιο, να ξέρουν ότι την επόμενη μέρα θα πάρουν ένα πτυχίο το οποίο θα έχει αντίκρισμα στην αγορά εργασίας και θα μπορούν να βρουν μία καλή δουλειά και πράγματι οι σπουδές τους και ο κόπος ο δικός σας και ο δικός τους να πιάσει τελικά τόπο.Γιατί εμείς -το έχουμε πει πολλές φορές για τα δημόσια πανεπιστήμια- εμείς είμαστε με τις βιβλιοθήκες και όχι με τις βαριοπούλες. Εμείς θέλουμε τα παιδιά να προσπαθούν, σε καλά πανεπιστήμια, που παρέχουν ασφάλεια και ποιοτική εκπαίδευση, συνδεδεμένα με την αγορά και με πτυχία τα οποία, όπως σας είπα, θα μετρούν, θα έχουν αντίκρισμα στην αγορά εργασίας.
 
Για όλα αυτά, λοιπόν, θα ψηφίσουμε στην κάλπη της 25ης Ιουνίου και να θυμίσω και εδώ από τη Στυλίδα: η κάλπη είναι άδεια. Το ποσοστό το οποίο πήραμε στις εκλογές της 21ης Μαΐου, τίποτα δεν είναι δεδομένο, έτσι;Πρέπει να πάμε να ξαναψηφίσουμε, όλες και όλοι, να φέρουμε ενδεχομένως και κάποιους που ακόμα δεν το έχουν αποφασίσει να ψηφίσουν για εμάς, έτσι ώστε το βράδυ της 25ης Ιουνίου, ο ελληνικός λαός να έχει στείλει ένα σαφές μήνυμα: θέλουμε τη Νέα Δημοκρατία ισχυρή, να συνεχίσει το δρόμο της ανάταξης της πατρίδας. Αυτό είναι το μήνυμα που θα στείλουμε.Αλλά και κάτι τελευταίο, το οποίο έχει τη σημασία του: ισχυρή Νέα Δημοκρατία δεν σημαίνει αλαζονική Νέα Δημοκρατία. Όσο πιο ισχυρή είναι η εντολή την οποία θα λάβουμε το βράδυ της 25ης Ιουνίου, τόσο μεγαλύτερη ευθύνη πέφτει στους ώμους μας να είμαστε ταπεινοί και να δουλέψουμε ακόμα πιο σκληρά για να λύσουμε τα δικά σας τα προβλήματα.
 
Και αυτό θέλω να το γνωρίζετε, αποτελεί η δέσμευσή μου στάση ζωής, στάση πολιτικής συμπεριφοράς. Εφόσον μας τιμήσετε με την εμπιστοσύνη σας, να ξέρετε ότι θα σας την ανταποδώσουμε στο ακέραιο. Θα πάμε την Ελλάδα πολύ πιο μπροστά, σταθερά, τολμηρά, για μία καλύτερη Ελλάδα, για μία πιο ευημερούσα Ελλάδα, για μία πιο σταθερή Ελλάδα.Να είστε καλά, σας ευχαριστώ πολύ, καλή δύναμη, καλό αγώνα με πολλούς περισσότερους εκλεγμένους βουλευτές εδώ στη Φθιώτιδα. Δίνουμε και αυτόν τον αγώνα, στο επανιδείν και με τη νίκη. Να είστε καλά, σας ευχαριστώ πάρα πολύ, ευχαριστώ γι΄ αυτή την πολύ ωραία υποδοχή.