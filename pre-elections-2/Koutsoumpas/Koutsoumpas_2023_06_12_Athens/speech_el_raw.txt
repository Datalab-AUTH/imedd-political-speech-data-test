Σε λίγες μέρες, στις κάλπες που θα στηθούν, οι εργαζόμενοι, με την ψήφο τους θα κληθούν να απαντήσουν στο κρίσιμο ερώτημα, αν θα επιλέξουν να δώσουν συναίνεση στην αντιλαϊκή πολιτική, είτε ψηφίζοντας απευθείας τη ΝΔ, είτε ψηφίζοντας τα κόμματα που θα συνεχίσουν να της “βάζουν πλάτη”. Ή αν θα επιλέξουν να βάλουν εμπόδια, να παλέψουν για να αποσπάσουν και ορισμένες κατακτήσεις και να ανοίξουν έναν διαφορετικό δρόμο, σε συμπόρευση με το ΚΚΕ.

Αυτό είναι το κρίσιμο ζήτημα: Οι εργαζόμενοι να  στείλουν ένα ηχηρό προειδοποιητικό μήνυμα, ότι η επόμενη αντιλαϊκή κυβέρνηση της ΝΔ, θα τα βρίσκει σκούρα, όταν θα υλοποιεί τα σχέδια σε βάρος του λαού που έχει στα σκαριά. Κι αυτό το μήνυμα μόνο με ένα τρόπο μπορεί να ακουστεί δυνατά: Με την ακόμα μεγαλύτερη ενίσχυση του ΚΚΕ και σε ψήφους και σε ποσοστά παντού σε όλη την χώρα. Γιατί μόνο το ΚΚΕ είναι 100% πραγματική μαχητική λαϊκή αντιπολίτευση. Κι αυτό αρχίζει να κατασταλάζει ως συμπέρασμα στη σκέψη όλων όσοι δώσαμε μαζί σημαντικές αγωνιστικές μάχες το προηγούμενο διάστημα, συνολικά κατασταλάζει στις επιλογές των προοδευτικών ανθρώπων. 

Εδώ βρίσκεται άλλωστε η απάντηση, γιατί ο ΣΥΡΙΖΑ και ο Τσίπρας στην προσπάθειά του να ανακόψει την κατρακύλα του, έχει το θράσος να απευθύνεται στους προοδευτικούς ανθρώπους λέγοντας πως «κάθε προοδευτική ψήφος σε άλλα κόμματα πέραν του ΣΥΡΙΖΑ, αντικειμενικά λειτουργεί προς όφελος της Ν.Δ». Τα γνωστά παλιά, βρώμικα ΠΑΣΟκικά κόλπα που μας έφτασαν έως εδώ. Και τα οποία οι αριστεροί, οι προοδευτικοί τα γνώρισαν πολύ καλά τις προηγούμενες δεκαετίες γι αυτό τώρα εξοργίζονται με τον Τσίπρα που τα αντιγράφει. Μάλιστα, αυτά τα είπε σε σύσκεψη των συνδικαλιστικών τους στελεχών. Αυτών που ξέρουν πολύ καλά ποιος με τη στάση του 4 χρόνια έβαζε πλάτη και λειτούργησε προς όφελος της ΝΔ και ποιος πρωτοστατούσε στους αγώνες για να της βάλουν εμπόδια, να αχρηστεύσουν τους αντεργατικούς νόμους της. Ποιος τα λέει αυτά; Ο ΣΥΡΙΖΑ που έδωσε σήμερα τη δυνατότητα στη ΝΔ και τον Μητσοτάκη να κοκορεύεται για το σχεδόν 41%, αφού την τροφοδότησε με εκατοντάδες χιλιάδες ψήφους ανθρώπων στους οποίους πρόβαλε τη λογική ότι δεν υπάρχει εναλλακτική για το λαό. Αυτή είναι η μεγαλύτερη προσφορά του ΣΥΡΙΖΑ και του Τσίπρα στο σύστημα, ότι δεν υπάρχει άλλη διέξοδος για το λαό, παρά μόνο η σημερινή βαρβαρότητα του καπιταλιστικού συστήματος. Κι αυτή η λογική που προέβαλε ο ΣΥΡΙΖΑ και ως κυβέρνηση και ως αντιπολίτευση αντικειμενικά λειτούργησε προς όφελος της ΝΔ, αυθεντικού στυλοβάτη του συστήματος, όπως αποδείχτηκε και με το εκλογικό αποτέλεσμα της 21ης του Μάη. Έχουμε και λέμε λοιπόν! Αντικειμενικά και άσχετα αν το καταλαβαίνει, προς όφελος τής ΝΔ λειτουργεί αυτός, που μοιράζεται με τη ΝΔ τους κοινούς στρατηγικούς στόχους του κεφαλαίου, τις ίδιες δεσμεύσεις απέναντι στην ΕΕ, τις ΗΠΑ και το ΝΑΤΟ. Γι αυτό και ψήφιζε με χέρια και με πόδια τα κρίσιμα αντιλαϊκά νομοσχέδια που έφερνε η ΝΔ,  όπως έκαναν και ο ΣΥΡΙΖΑ και το ΠΑΣΟΚ. Ο ΣΥΡΙΖΑ της έδωσε χρόνο για να προχωράει τις αντιλαϊκές της μεταρρυθμίσεις και έκρυβε το πραγματικό τους περιεχόμενο πίσω από ψευτοκαυγάδες, έβαζε τρικλοποδιές στους αγώνες, στο κίνημα. Φανταστείτε, αν αυτά τα έκανε με το 30% τι θα κάνει τώρα με το 20%. Και για να τελειώνουμε: Ο αρνητικός συσχετισμός όπως αποτυπώθηκε και με το εκλογικό αποτέλεσμα, περιλαμβάνει όχι μόνο τη ΝΔ, αλλά και τον ΣΥΡΙΖΑ και το ΠΑΣΟΚ, συνολικά τα κόμματα του κεφαλαίου που μοιράζονται τις ίδιες στρατηγικές συγκλίσεις. 
	
Αχτίδα φωτός σ’ αυτόν τον μαύρο κι άραχνο συσχετισμό αποτελεί το εκλογικό ποσοστό του ΚΚΕ. Κι αυτό σήμερα το λένε όχι μόνο όσοι ψήφισαν για πρώτη φορά το ΚΚΕ, αλλά και όσοι το σκέφτηκαν να το κάνουν και την τελευταία στιγμή δίστασαν, το ανέβαλαν για αργότερα.	Γιατί ξέρουν πως το να πάει το ΚΚΕ από το 5,3 στο 7,2 και τώρα να ανέβει ακόμα περισσότερο, σημαίνει μεγαλύτερη συμβολή στην οργάνωση της εργατικής λαϊκής αντίστασης απέναντι στο αντιλαϊκό «έργο» της νέας κυβέρνησης. Σημαίνει μεγαλύτερος αριθμός βουλευτών νέα στηρίγματα των εργατικών λαϊκών διεκδικήσεων, περισσότερες φωνές υπεράσπισης και ανάδειξης των συμφερόντων των εργαζομένων, του λαού και μέσα στη Βουλή, σημαίνει άνοιγμα του δρόμου για συνολικότερες αλλαγές, ανατροπές. «Δεν έχει καμιά σημασία το ΚΚΕ από το 7% να πάει στο 8%», λέει ο Τσίπρας και συνεχίζει να ξύνεται στη γκλίτσα του τσοπάνη: Όμως, 1% παραπάνω στο ΚΚΕ είναι τουλάχιστον δυο βουλευτές περισσότεροι, οι οποίοι θα κάνουν πραγματική αντιπολίτευση και θα είναι πανταχού παρόντες. 1% παραπάνω στον ΣΥΡΙΖΑ είναι δυο βουλευτές που θα ψηφίζουν τα περισσότερα νομοσχέδια του Μητσοτάκη όπως έκαναν και πριν. Η ακόμα μεγαλύτερη ενίσχυση του ΚΚΕ σημαίνει ότι ενισχύεται ένα ρεύμα αμφισβήτησης της κυρίαρχης πολιτικής, του ταξικού της χαρακτήρα, των κομμάτων και των κυβερνήσεων που την υπηρετούν, του κράτους του κεφαλαίου. Σημαίνει ότι δυναμώνει η αναζήτηση λύσης στα σημερινά προβλήματα μέσα από τον οργανωμένο αγώνα, τη συμμετοχή στο κίνημα, στη συλλογική δράση. Εκεί όπου γίνεται πράξη το «μόνο ο λαός σώζει το λαό»! Το αισιόδοξο, το ελπιδοφόρο λοιπόν, είναι το εκλογικό αποτέλεσμα του ΚΚΕ. Γι αυτό στις μέρες και στις ώρες που απομένουν, θα κάνουμε ότι περνάει από το χέρι μας για να είναι πιο δυνατό το ΚΚΕ. Κι αυτό, φίλες και φίλοι, συντρόφισσες και σύντροφοι, το γνωρίζουν από πρώτο χέρι και οι εργαζόμενοι στον τουρισμό και επισιτισμό. Μόνο το ΚΚΕ μπορεί να ασκήσει αντιπολίτευση στην επόμενη κυβέρνηση της ΝΔ από τη σκοπιά των δικών τους συμφερόντων με συνέπεια, σταθερότητα και μαχητικότητα.Μόνο το ΚΚΕ άσκησε τέτοια αντιπολίτευση, μέσα κι έξω από τη Βουλή, στην προηγούμενη κυβερνητική θητεία της ΝΔ, όταν ο ΣΥΡΙΖΑ ψήφιζε το 50% των νομοσχεδίων της ΝΔ και το ΠΑΣΟΚ ψήφιζε αντίστοιχα το 70%. Για να μην πάμε στις ψηφοφορίες στο ευρωκοινοβούλιο, εκεί που αισθάνονται πιο απελευθερωμένοι, μακριά από τα φώτα της εγχώριας δημοσιότητας και η συμφωνία τους φτάνει στο 80% των ψηφοφοριών.

Φάνηκε επίσης, όταν τα διάφορα κόμματα που σπρώχνει σήμερα απροκάλυπτα το μιντιακό σύστημα για να μπουν στη Βουλή, ήταν εξαφανισμένα, δεν τα είδε ποτέ κανείς δίπλα του, σε μια τετραετία που συνέβησαν τόσα, που ο λαός μας δοκιμάστηκε ξανά και ξανά. Το ίδιο θα δοκιμαστεί και το επόμενο διάστημα, γιατί η επόμενη κυβέρνηση της ΝΔ θα κλιμακώσει την πολιτική ενάντια στον λαό για να υπηρετήσει τα συμφέροντα των ξενοδοχειακών ομίλων και των μεγάλων επιχειρηματιών της εστίασης με τη συναίνεση ΣΥΡΙΖΑ και ΠΑΣΟΚ. Μόνο με το ΚΚΕ μπροστά οι εργαζόμενοι έζησαν και ένιωσαν στην πράξη, ότι μόνο ο λαός σώζει το λαό, υπερασπιζόμενοι τα δικαιώματά τους στη δουλειά, την κατάκτηση Συλλογικών Συμβάσεων Εργασίας, την προστασία από την εργοδοτική αυθαιρεσία. Την ίδια ώρα που η ΝΔ, ο ΣΥΡΙΖΑ και το ΠΑΣΟΚ, πρόβαλλαν τον τουρισμό ως την «ατμομηχανή της οικονομίας», που ως καύσιμό της έχει την ένταση της εκμετάλλευσης των ξενοδοχοϋπαλλήλων και όλων των εργαζόμενων στον κλάδο. 

Ποιο είναι, όμως, το «θαύμα» της καπιταλιστικής ανάπτυξης που μας προβάλλουν σαν πρότυπο; Λίγες μέρες μόνο πριν, είχαμε το θάνατο μιας 63χρονης γυναίκας που μεταφερόταν με καρότσα στο νοσοκομείο, εν έτει 2023, σε έναν από τους πιο δημοφιλείς τουριστικούς προορισμούς της χώρας μας, στην Κώ, όπου η κατάσταση του συστήματος υγείας παραμένει απελπιστική, με τραγικά αποτελέσματα. Τραγική ειρωνεία: Από το ίδιο νησί είχε ξεκινήσει ένα από τα πιο χαρακτηριστικά στιγμιότυπα για τη σύμπλευση της ΝΔ και του ΣΥΡΙΖΑ στις βασικές κατευθύνσεις κατά την προηγούμενη προεκλογική περίοδο. Από την Κω ο κ. Τσίπρας είχε προτείνει την αξιοποίηση του ιδιωτικού τομέα υγείας, εκεί που ο δημόσιος δεν μπορεί να φτάσει, εννοώντας και τα νησιά, για να του απαντήσει την επόμενη μέρα ο κ. Μητσοτάκης ότι το έχει ψηφίσει ήδη αυτό. Όλα καλά και όλα ωραία, λοιπόν και οι ασθενείς μέσα στις καρότσες να αφήνουν την τελευταία τους πνοή. Την ίδια εβδομάδα, όμως, είχαμε και τον θάνατο της 19χρονης εγκύου επίσης σε μια τουριστική περιοχή, στην ανατολική Αττική. Είχαμε και το θάνατο τουρίστριας στη Χαλκιδική, γιατί και πάλι το ασθενοφόρο του υποστελεχωμένου σε μέσα και προσωπικό ΕΚΑΒ, με ευθύνη όλων των κυβερνήσεων, δεν κατόρθωσε να φτάσει έγκαιρα. Και μπορεί η ΝΔ να απέπεμψε από τα ψηφοδέλτιά της αυτόν τον ανεκδιήγητο που μας θύμισε τον ναζί Μένγκελε με τις δηλώσεις του για τους καρκινοπαθείς τελικού σταδίου, όμως σίγουρα δεν απέπεμψε την πολιτική που βάζει τα πάντα στη ζυγαριά του κόστους - οφέλους. Αυτή η πολιτική είναι παντού γύρω μας. Ευθύνεται για όλα τα εγκλήματα που έχουμε ζήσει, με πιο πρόσφατα τα Τέμπη, τον νεκρό εργάτη στο Πέραμα, τα περιστατικά που προαναφέραμε. Αυτή την πολιτική προσκυνούν όλα τα κόμματα του συστήματος. Τι είπε ο κ. Πλεύρης μετά το περιστατικό στην Κω; Δεν μπορούμε να πληρώνουμε για δημόσιες δομές υγείας για 12 μήνες σε νησιά που βουλιάζουν από κόσμο τους καλοκαιρινούς μήνες. Τα ίδια που έλεγαν και για τις ΜΕΘ μέσα στην πανδημία, την ώρα που πέθαινε κόσμος, χωρίς να λαμβάνει τη βοήθεια που θα έπρεπε. Τι είπε ο κ. Τσίπρας; Το Εθνικό Σύστημα Υγείας απαιτεί πολύ περισσότερες προσλήψεις από αυτές που προτείνουμε, αλλά τόσες επιτρέπει η κοστολόγηση με βάση τους δημοσιονομικούς περιορισμούς. Ας μην κάνουν, λοιπόν, τους έκπληκτους όλοι τους όταν η σαπίλα και το αποκρουστικό της πολιτικής τους αποτυπώνεται χωρίς φτιασιδώματα. 

Φίλες και φίλοι, συντρόφισσες και σύντροφοι Τα παραπάνω περιστατικά φέρνουν με μεγάλη έμφαση στην επιφάνεια, την εκ διαμέτρου αντίθετη πορεία που ακολουθεί η καπιταλιστική ανάπτυξη και στον κλάδο του τουρισμού-επισιτισμού, σε σχέση με τα δικαιώματα και την ευημερία των εργαζομένων του κλάδου, των κατοίκων των τουριστικών περιοχών, συνολικά του λαού της χώρας μας. Αυτό αποτυπώνεται όχι μόνο σε απόλυτους αριθμούς, αλλά στην ίδια τη σκληρή πραγματικότητα που βιώνουν, ξενοδοχοϋπάλληλοι και εργαζόμενοι στην εστίαση, για ένα ακόμη καλοκαίρι. Η «μαζική απόβαση» 2,5 εκ. τουριστών στο Ελευθέριος Βενιζέλος μόνο φέτος τον Μάη  (αριθμός αυξημένος κατά 23,4% σε σύγκριση με το 2022, αλλά και κατά 11,1% σε σχέση με το 2019), η αύξηση των ταξιδιωτικών εισπράξεων κατά 63,8% το πρώτο τρίμηνο του 2023 σε σύγκριση με το αντίστοιχο του 2022, Αποτελούν τη βάση για τα «χαράς ευαγγέλια» των μεγάλων τουριστικών ομίλων, των διαφημίσεων εκ μέρους της κυβέρνησης της ΝΔ και των κομμάτων που συμπλέουν στο στόχο του «τουριστικού θαύματος»: Του ΣΥΡΙΖΑ, του ΠΑΣΟΚ και όχι μόνο. 

Τα ίδια τα νούμερα αποκαλύπτουν, ότι με το ίδιο ή και λιγότερο προσωπικό, σε σχέση με πέρσι, η δουλειά είναι πιο έντονη και εξοντωτική. Με το μισό εκατομμύριο τουρίστες παραπάνω από το 2022 φέτος στην Αθήνα μόνο το μήνα Μάη, καταλαβαίνει κανείς το φόρτο εργασίας που αναλογεί σε κάθε έναν από τους εργαζόμενους σε ξενοδοχεία και εστιατόρια της πόλης. Οι οποίοι - τουλάχιστον για φέτος - δεν κατάλαβαν και πολύ τη διαφορά που κάνει η καλοκαιρινή περίοδος σε σχέση με το χειμώνα. Οι σακατεμένες από την υπερεργασία καμαριέρες, τα διαλυμένα μυοσκελετικά των σερβιτόρων, με τις ατελείωτες ώρες ορθοστασίας και τα εκατομμύρια πιάτα που βγάζουν οι μάγειροι καθημερινά, αποτυπώνουν την «πρόοδο» και την «ευημερία» που φέρνει για τους πολλούς η ανάπτυξη των κερδών των λίγων. Τα δεκάδες μικρά και μεγάλα εργοδοτικά εγκλήματα που η νομοθεσία βαφτίζει «ατυχήματα», οι αυξημένες σε σχέση με το παρελθόν επαγγελματικές ασθένειες που έχουν για «κόστος» την ικανότητα για εργασία μέχρι και την ίδια τη ζωή των εργαζομένων, δεν μπορούν να αποτελούν καμιά ένδειξη προόδου σε ένα κλάδο μάλιστα που δεν έχει την ίδια επικινδυνότητα με αυτόν της βιομηχανίας. Σε αυτή τη βάση ανθούν οι εργοδοτικοί εκβιασμοί, όπως αυτοί με επιβολή ποινικής ρήτρας 5.000€ σε εποχικούς εργαζόμενους, αν τυχόν παραιτηθούν, γιατί ακριβώς δεν αντέχουν τις άθλιες αυτές συνθήκες εργασίας! 

Οι δραματικοί τόνοι που περιέγραφαν τις ακάλυπτες θέσεις εργασίας, για τις οποίες διαβάζαμε κι ακούγαμε όλο το χειμώνα και που δήθεν θέτουν σε κίνδυνο το «ελληνικό θαύμα του τουρισμού» τώρα έγιναν πανηγυρισμοί και καλέσματα για να μπουν τα «κεφάλια μέσα». Τίποτε και κανείς δεν πρέπει να διαταράξει την αλματώδη ανάπτυξη των μεγάλων τουριστικών ομίλων που σίγασε στα δυο χρόνια της πανδημίας. Τότε, που αποκαλύφθηκε με τον πιο τρανταχτό τρόπο, ότι αυτά τα μεγαθήρια, δίχως τους εργαζόμενους, είναι απλά κουφάρια. 

Τώρα, κατά τους μεγαλοεργοδότες και τις κυβερνήσεις τους, χρειάζεται να δουλεύει ένας για δέκα, για να σπάσουν τα ρεκόρ εισπράξεων και να γεμίσουν ακόμα περισσότερο τα ταμεία τους. Αλλά και στον τομέα του εισοδήματος δεν στέκεται καμιά σύγκριση. Πώς μπορεί να μπουν στη ζυγαριά τα 732,9 εκατ. ευρώ ταξιδιωτικές εισπράξεις του πρώτου τριμήνου του 2023 με τη μηδενική αύξηση των εργαζομένων στη εστίαση; Ή και την αύξηση μόλις κατά 40 ευρώ στους μισθούς των ξενοδοχοϋπαλλήλων, όπου βέβαια εφαρμόζεται, η κλαδική συλλογική σύμβαση εργασίας; Οι σκληρά εργαζόμενοι του κλάδου που βιώνουν κι αυτοί – όπως όλοι μας - τη μεγάλη αύξηση των τιμών για τα είδη λαϊκής κατανάλωσης, τη φοροληστεία που συνεχίζεται αμείωτη και στην οποία συμφωνούν όλα τα άλλα κόμματα, ενώ την ίδια στιγμή φοροαπαλλάσσουν προκλητικά τους ομίλους, αντιλαμβάνονται ότι δεν είναι σύγχρονο, προοδευτικό, να δουλεύουν με τους μισθούς του 2009 ή να παίρνουν αύξηση μερικά λεπτά του ευρώ την ημέρα. Ξέρουν και το ζουν, ότι αυτό δε συνιστά καμιά σταθερότητα για τους ίδιους και τις οικογένειές τους. Ότι δεν είναι σταθερότητα η δουλειά στη σεζόν χωρίς ρεπό και το ισχνό επίδομα ανεργίας σε περιόδους χαμηλής κίνησης, για όσους το παίρνουν κι αυτό και δε δουλεύουν ανασφάλιστοι. 

Το ξέρουν και οι σπουδαστές των τουριστικών σχολών, που στο όνομα της απόκτησης εμπειρίας στην εργασία και της συμπλήρωσης των ωρών της πρακτικής άσκησης, βρίσκονται αντιμέτωποι με ένα κυριολεκτικά σύγχρονο δουλεμπόριο, που τους εξωθεί στην τζάμπα εργασία. Χαρακτηριστικά είναι τα παραδείγματα εδώ στην Αττική. Στην περιοχή δηλαδή, όπου διαφημίζονται οι μεγάλες και «εμβληματικές» επενδύσεις σε πολυτελή ξενοδοχεία, τα ρεκόρ εσόδων που σπάνε το ένα μετά το άλλο από έτος σε έτος, η αυξανόμενη κερδοφορία των μεγάλων αλυσίδων της εστίασης που κυριαρχούν μαζί με τις πλατφόρμες παραγγελιών, η δουλειά με δικαιώματα και αξιοπρεπείς μισθούς, αποτελεί «πολυτέλεια» για τα κέρδη των μεγάλων ομίλων! 

Την ίδια ώρα, οι εργαζόμενοι μετράνε τον μισθό τους κάθε μήνα, αλλά οι κυβερνήσεις και οι όμιλοι, επιχαίρουν για την τεράστια αύξηση των εσόδων από τον εισαγόμενο τουρισμό λόγω του πληθωρισμού. Χτίζεται το θαύμα του τουρισμού, αλλά οι εργαζόμενοι και τα λαϊκά στρώματα δεν μπορούν να χαρούν διακοπές, τις ομορφιές και τις θάλασσες, τα βουνά, τα δάση, τα μνημεία του πολιτισμού στην χώρα μας!Τα πανάκριβα εισιτήρια στις μεταφορές, τα τσουχτερά διόδια, η άνοδος των τιμών στα τρόφιμα και στην εστίαση, η ακρίβεια στα καύσιμα έχουν γίνει απαγορευτικά εμπόδια για το λαό μας για να χαρεί διακοπές και αναψυχή. Και σε αυτά χρυσοπληρώνουν τη φοροληστεία του υψηλού ΦΠΑ, που τους επέβαλλαν οι κυβερνήσεις ΝΔ, ΣΥΡΙΖΑ και ΠΑΣΟΚ, υλοποιώντας τα μνημόνια που ψήφισαν. 

Οι εργαζόμενοι στην Αττική, έχουν νιώσει πολύ καλά στο πετσί τους, τι σημαίνει τουριστική ανάπτυξη με τις πλατφόρμες βραχυχρόνιας μίσθωσης. Την ώρα που έρχονται αντιμέτωποι με τα πανάκριβα ενοίκια, για σπίτια που δεν καλύπτουν τις ανάγκες τους, θησαυρίζουν οι εταιρίες real estate, τα funds και οι εταιρίες ιδιοκτησίας ακινήτων, που αγοράζουν κοψοχρονιά κατοικίες και τις αξιοποιούν για Airbnb. 

Φίλες και φίλοι, συντρόφισσες και σύντροφοι, Μήπως, τελικά, ο λαός θα βγει κερδισμένος από διάφορα εμβληματικά για το κεφάλαιο έργα που διαφημίζει σαν πρότυπα ανάπτυξης η ΝΔ και έχουν στηριχτεί από το ΣΥΡΙΖΑ και το ΠΑΣΟΚ; Ο λαός στην Αττική χρυσοπληρώνει διάφορα έργα και υποδομές όπως τον «Μεγάλο Περίπατο» στο ιστορικό κέντρο της Αθήνας, το Ελληνικό, το Παραλιακό Μέτωπο και το Φαληρικό Όρμο. Έργα και υποδομές που θα αξιοποιηθούν για τις ανάγκες των ξενοδοχειακών και τουριστικών ομίλων και απευθύνονται στον εισερχόμενο τουρισμό με ακριβά πορτοφόλια, ενώ θα γίνει πιο ακριβή η χρήση τους για τους εργαζόμενους και τα λαϊκά στρώματα.Κατασκευή πολυτελών τουριστικών συγκροτημάτων, μαρίνων υποδοχής πολυτελών σκαφών αναψυχής, καζίνο που είναι τα τοπόσημα του τζόγου σε Ελληνικό και Μαρούσι, με ό,τι θα τα συνοδεύει. Και κλειστές, πανάκριβες παραλίες, εμπορευματοποιημένοι χώροι για ξεκούραση, αναψυχή κλπ., για τη μεγάλη λαϊκή πλειοψηφία. Δεν πάει, άλλωστε, πολύς καιρός, από την επιχείρηση έξωσης των αθλητικών σωματείων και των αθλητών από τον Άγιο Κοσμά στο Ελληνικό. 

Αυτή είναι η καπιταλιστική ανάπτυξη! «Θαυματουργή» για τα κέρδη των λίγων, «εφιάλτης» για τους πολλούς! Αυτή την ανάπτυξη υπηρετούν με τα προγράμματά τους η ΝΔ, ο ΣΥΡΙΖΑ και το ΠΑΣΟΚ, που διαγωνίζονται, για το ποιος θα αποτελέσει τον καλύτερο υπηρέτη για τα συμφέροντα των μεγάλων ομίλων, είτε από τη θέση της κυβέρνησης, είτε από τη θέση της αξιωματικής αντιπολίτευσης. Και αυτό το «θαύμα» για τους μεγάλους επιχειρηματικούς ομίλους έχει τη σφραγίδα όλων των κυβερνήσεων της ΝΔ, του ΣΥΡΙΖΑ και του ΠΑΣΟΚ, με οποιαδήποτε σύνθεση και με τα διάφορα συμπληρώματα. Δεσμεύονται στο Ταμείο Ανάκαμψης και τα νέα 350 αντιλαϊκά προαπαιτούμενα. Είναι δεσμευμένοι στις κατευθύνσεις της Κομισιόν που παγώνουν τις τριετίες και τους μισθούς. Είναι δεσμευμένοι στα πρωτογενή πλεονάσματα και τη φοροληστεία του λαού, την ίδια ώρα που προωθούν νέες φοροαπαλλαγές για τους επιχειρηματικούς ομίλους.Η Νέα Δημοκρατία το έχει «τιμή και καμάρι» ότι είναι η φωνή των μεγάλων ομίλων, των tour operators και των μεγαλοξενοδόχων. Τώρα με τη λογική του «καλύτερου διαχειριστή» και τη σημαία της «σταθερότητας», προσπαθεί να αποσπάσει την ψήφο των εργαζομένων για να ισχυρίζεται ότι έχει την έγκρισή τους στην αντιλαϊκή πολιτική της. Ο ΣΥΡΙΖΑ που τώρα καμώνεται στα λόγια, ότι θα κάνει ισχυρή αντιπολίτευση αλλά στην πράξη θα συνεχίσει τα «θα λογαριαστούμε μετά», δηλαδή ποτέ, στήριξε μαζί με τη ΝΔ μια σειρά εμβληματικά αντιλαϊκά νομοσχέδια. 

Από κοινού με τη ΝΔ και το ΠΑΣΟΚ παρέδωσαν το Ελληνικό στον Λάτση και στους μεγάλους ομίλους, παίρνοντας τα συγχαρητήριά τους. Στους εργαζόμενους του τουρισμού «πουλάει» ευαισθησία, αλλά στα μεγάλα αφεντικά έχει μόνο δεσμεύσεις. Το ΠΑΣΟΚ, που επιχειρεί τώρα να μας εμφανιστεί ότι προήλθε από παρθενογένεση, ήταν που κατάργησε τα βαρέα και ανθυγιεινά, τις ειδικότητες του κλάδου, ενώ τώρα προσπαθεί να παρουσιαστεί σαν να μην έχει κυβερνήσει σε τούτη εδώ τη χώρα. Χάρη στους νόμους ΝΔ–ΣΥΡΙΖΑ-ΠΑΣΟΚ οι μεγαλοξενοδόχοι και οι μεγάλοι όμιλοι εστίασης, έχουν τα χρήσιμα για αυτούς «παραθυράκια»: για να αποφεύγουν την εφαρμογή των Συλλογικών Συμβάσεων Εργασίας, για να καταστρατηγούν το ωράριο και τα ρεπό των εργαζομένων, για να μη διασφαλίζονται ανθρώπινοι όροι δουλειάς, διαμονής και ζωής για τους εποχικούς εργαζόμενους. 

Ισχύουν προνόμια και νόμοι που ψήφισαν και υλοποίησαν όλες οι κυβερνήσεις μέχρι σήμερα, όπως: η γενίκευση των ελαστικών μορφών απασχόλησης, της εργολαβικής εργασίας, της κατάργησης των βαρέων και ανθυγιεινών, του εφάπαξ στην 20ετία, της μείωσης της διάρκειας στο ταμείο ανεργίας και τον αποκλεισμό χιλιάδων ανέργων, όπως και κατά τη διάρκεια της πανδημίας.	Οι εργαζόμενοι στον τουρισμό και την εστίαση ξέρουν πολύ καλά, ότι η μια μετά την άλλη οι περιφερειακές αρχές στην Αττική, είτε με πλειοψηφία της ΝΔ, είτε προηγούμενα με ΣΥΡΙΖΑ και ΠΑΣΟΚ, αποτέλεσαν πολύτιμα στηρίγματα των κυβερνήσεων και των μεγαλοξενοδόχων. 

Από κοινού συνδιαμόρφωσαν τον περιφερειακό σχεδιασμό που προωθεί τις μεγάλες καπιταλιστικές επενδύσεις στην Αττική, την παράδοση μεγάλων παραλιών, των βουνών και των δασών στην εκμετάλλευση από επιχειρηματικούς ομίλους. Την ίδια ώρα άφησαν την Αττική απροστάτευτη από πλημμύρες, πυρκαγιές και αποψιλωμένη από μονάδες υγείας. Με χαρακτηριστική περίπτωση την Ανατολική Αττική στην οποία ανθεί η τουριστική δραστηριότητα με χιλιάδες εργαζόμενους, αλλά δεν υπάρχει δημόσιο νοσοκομείο.
	
Τώρα είναι, λοιπόν, η ώρα να γίνει ταμείο για τα πεπραγμένα του καθενός. Να τιμωρηθούν στην κάλπη η ΝΔ, ο ΣΥΡΙΖΑ και το ΠΑΣΟΚ, τα κόμματα που άσκησαν διαχρονικά την παραπάνω πολιτική υπέρ των κερδών των λίγων εγκληματώντας απέναντι στις ανάγκες, τα δικαιώματα, τις ίδιες τις ζωές των πολλών. Να ενισχυθεί ο αυθεντικός αντίπαλος της πολιτικής τους, το κόμμα που βρέθηκε με όλες του τις δυνάμεις, με όλη του την ψυχή στο πλάι των εργαζομένων, βάζοντας εμπόδια, καθυστερώντας αρνητικές εξελίξεις που διαφορετικά θα είχαν συμβεί προ πολλού, συμβάλλοντας καθοριστικά στην οποιαδήποτε κατάκτηση. Κι εσείς στον κλάδο σας ξέρετε καλά ποιο είναι αυτό το κόμμα: είναι το ΚΚΕ. Φίλες και φίλοι, συντρόφισσες και σύντροφοι
Το ΚΚΕ προσεγγίζει το ζήτημα του τουρισμού με ένα θεμελιακά διαφορετικό πρίσμα από ότι όλοι οι υπόλοιποι. Θεωρεί ότι ο τουρισμός είναι ανθρώπινη ανάγκη, καθολικό λαϊκό δικαίωμα που έχει άμεση σχέση με την αναπλήρωση της εργατικής δύναμης και όχι εμπόρευμα. Στις καπιταλιστικές κοινωνίες, όπως και στη χώρα μας, άρχισε να αναγνωρίζεται με αγώνες των εργαζομένων, σε ένα βαθμό, ως αποτέλεσμα της επίδρασης των χωρών που οικοδομούσαν τον σοσιαλισμό, της σκληρής ταξικής πάλης και σύγκρουσης. 

Χωρίς όμως να κατοχυρωθεί ως υποχρεωτικό δικαίωμα και δωρεάν, που απορρέει από το ότι η εργατική τάξη είναι ο δημιουργός του πλούτου και πρέπει να τον καρπώνεται στο σύνολό του. Τέτοιου είδους δικαιώματα κατέκτησαν οι εργαζόμενοι μόνο στις σοσιαλιστικές χώρες, όπου η μείωση του χρόνου εργασίας, η εξασφάλιση των δωρεάν διακοπών, η μείωση του συντάξιμου χρόνου εξασφαλίστηκαν από το σοσιαλιστικό σύστημα. Μόνο στις σοσιαλιστικές χώρες ο εσωτερικός τουρισμός είχε λαϊκό χαρακτήρα. Με οργανωμένες διακοπές και κατασκηνώσεις, με την εξειδίκευση στις ανάγκες της πρόνοιας και της υγείας, με ειδικά δίκτυα για τα παιδιά και τους νέους. Δικαιώματα που ακόμα και στις πιο ανεπτυγμένες καπιταλιστικά χώρες, για τη πλειοψηφία των εργαζομένων, αποτελούν όνειρο θερινής νυκτός.

Το ΚΚΕ αντιμετωπίζει την τουριστική οικονομία ως αναπόσπαστο μέρος ενός άλλου δρόμου ανάπτυξης, της σοσιαλιστικής οικονομίας, στην οποία οι πηγές παραγωγής του πλούτου, οι επιχειρήσεις θα έχουν γίνει κοινωνική, λαϊκή περιουσία.
Θα δουλεύουν στο πλαίσιο του κεντρικού, επιστημονικού σχεδιασμού και με τον έλεγχο των ίδιων των εργαζομένων, που θα βρίσκονται στην εξουσία, θα μπορούν να εκλέγουν με άμεσο, αυθεντικό τρόπο και χωρίς τους σημερινούς εκβιασμούς τους αντιπροσώπους τους, τους οποίους θα μπορούν ανά πάσα στιγμή να ανακαλούν. Το κυριότερο: θα δουλεύουν με σκοπό την ικανοποίηση των κοινωνικών αναγκών, στην προκειμένη περίπτωση της ανάγκης στην αναψυχή, τις διακοπές και όχι με σκοπό το κέρδος, στον βωμό του οποίου θυσιάζονται σήμερα όλες μας οι ανάγκες. Μόνο με αυτή την προϋπόθεση μπορεί η τουριστική και οικονομική δραστηριότητα να σχεδιαστεί και να αναπτυχθεί προς όφελος του λαού και των εργαζομένων του κλάδου. Σε αναλογία και ισορροπία με την αγροτική και βιομηχανική παραγωγή, τις ενεργειακές, υδροδοτικές, αποχετευτικές  υποδομές των πόλεων και της υπαίθρου. Σε αναλογία με τις ανάγκες εκπαίδευσης και ειδίκευσης του εργατικού δυναμικού, όπως και τις ανάγκες φροντίδας και υγείας, σε ισορροπία με τη φύση, ώστε η κοινωνική ευημερία να γίνεται μέτρο για την ανθρώπινη παρέμβαση στη φύση, αξιολογώντας τις θετικές και αρνητικές συνέπειες των αποτελεσμάτων της.Με αυτή την εξουσία, αυτόν τον δρόμο ανάπτυξης που προτείνει το ΚΚΕ, ο τουρισμός θα γίνει δικαίωμα και γέφυρα πραγματικής φιλίας, γνωριμίας και συνεργασίας των λαών. Η αναψυχή και η ξεκούραση θα  αποτελούν κατοχυρωμένο δικαίωμα της εργατικής τάξης και των λαϊκών στρωμάτων και όχι ένα ακριβοπληρωμένο εμπόρευμα. Θα  απολαμβάνουν τις ομορφιές όλης της χώρας με σύγχρονες υποδομές, που τώρα αδυνατούν σε ένα μεγάλο ποσοστό, κυρίως για οικονομικούς λόγους. Οι εργαζόμενοι στον κλάδο θα απολαμβάνουν και οι ίδιοι πολλές περισσότερες μέρες ξεκούρασης και αναψυχής. Τα δάση, οι παραλίες, τα βουνά, η πολιτιστική κληρονομιά της χώρας μας θα δίνουν ζωή και χαρά γιατί θα ανήκουν στον λαό.

Αυτά προβλέπει το Πρόγραμμα εξουσίας-διακυβέρνησης του ΚΚΕ, το οποίο το καταθέτουμε από σήμερα ανοιχτά στον λαό και είμαστε έτοιμοι να το υπηρετήσουμε από όλες τις θέσεις, όταν ο λαός το υιοθετήσει μαζικά, όταν αποφασίσει να ακολουθήσει τον δρόμο που του προτείνουμε και βγει στο προσκήνιο ενεργά για να επιβάλει το δίκιο του. Αυτή η μόνη πραγματικά φιλολαϊκή προοπτική είναι ένας ακόμα σοβαρός λόγος για τον οποίο αξίζει να ενισχυθεί το ΚΚΕ στις 25 Ιουνίου, απέναντι στις μόνιμες θυσίες και την αβεβαιότητα που προβλέπουν τα αντιλαϊκά προγράμματα όλων των άλλων.Σε κάθε περίπτωση, το ΚΚΕ δεν χάνει λεπτό, δεν περιμένει απαθές μέχρι ο λαός να υιοθετήσει το πρόγραμμά του. Άλλωστε ξέρουμε καλά ότι μόνο μέσα στη μάχη, στην καθημερινή δράση και διεκδίκηση αλλάζουν οι συνειδήσεις. Μπαίνουμε μπροστά σήμερα στον καθημερινό αγώνα, για να πάρουμε άμεσα ανάσες ανακούφισης, για να εμποδίσουμε αντεργατικά και αντιλαϊκά μέτρα, για να έχουμε νέες κατακτήσεις. Όσο πιο δυνατό βγει το ΚΚΕ από τις εκλογές της 25ης Ιούνη, όσους περισσότερους βουλευτές καταφέρει να εκλέξει, τόσο πιο δυνατοί θα είστε εσείς οι ίδιοι, όλοι οι εργαζόμενοι της πατρίδας μας για να βελτιώσουμε τις ζωές μας.

Την ώρα που σε άλλα ψηφοδέλτια θα συναντήσουμε ακόμα και τους ίδιους τους μεγαλοξενοδόχους αυτοπροσώπως, στα ψηφοδέλτια του ΚΚΕ βρίσκονται δοκιμασμένοι αγωνιστές και από τον κλάδο του επισιτισμού-τουρισμού, αναγνωρισμένοι από όλους τους εργαζόμενους, που έχουν δώσει ήδη τα διαπιστευτήριά τους. Ξέρετε πολύ καλά, λοιπόν, τι στάση θα κρατήσουν και μέσα στη Βουλή, αλλά και ότι θα συνεχίσουν και με την ιδιότητα του βουλευτή να είναι στην πρώτη γραμμή του αγώνα των εργαζομένων, κάνοντας αυτόν τον αγώνα πιο δυνατό. Τώρα είναι η ώρα που απαιτείται η μέγιστη δυνατή συσπείρωση για να είναι το ΚΚΕ πιο δυνατό παντού, στις εκλογές της 25ης Ιούνη, στους αγώνες και τις διεκδικήσεις, στα σωματεία, για να ξηλωθεί ο αρνητικός συσχετισμός, για να προσπεραστούν συνδικαλιστικές ηγεσίες που υπηρετούν τους εργοδότες και τις κυβερνήσεις.

Γνωρίζουμε από πρώτο χέρι ότι όπου εφαρμόστηκε η Συλλογική Σύμβαση Εργασίας σε χώρους δουλειάς, όπου κερδήθηκαν δικαιώματα, όπως στην e-food, όπου ανακλήθηκαν απολύσεις, αυτά ήταν αποτέλεσμα του οργανωμένου αγώνα των εργαζομένων, με μεγάλες κινητοποιήσεις, που διακρίθηκαν για τη μαζικότητα και τη μαχητικότητα, με τις δυνάμεις του ΚΚΕ να πρωτοστατούν. 

Δεν τα χάρισε καμιά κυβέρνηση. Αντίθετα, τα κερδίσαν οι εργαζόμενοι σε κόντρα με τις κυβερνήσεις της ΝΔ, του ΣΥΡΙΖΑ και του ΠΑΣΟΚ, που στέκονταν εχθρικά στα αιτήματα μας. Ό,τι κέρδισαν οι εργαζομενοι, το κέρδισαν, γιατί στο δίλημμα «τα κέρδη τους ή ζωές μας», απαντήσαμε υπερασπιζόμενοι τις ζωές μας, μαχητικά και αποφασιστικά! Έτσι και στις εκλογές της 25ης Ιουνίου ψηφίζουμε τις ζωές μας, ρίχνοντας στην κάλπη το ψηφοδέλτιο του ΚΚΕ. Μόνοι τους οι άλλοι, με τα κέρδη των ξενοδόχων, των τουριστικών ομίλων, των πλατφορμών και των αλυσίδων εστίασης. Και όλοι μας, όλοι εμείς, με το ΚΚΕ και τη δύναμη των πολλών, να φέρουμε τα πάνω - κάτω! ΚΚΕ δυνατό, η ελπίδα είναι εδώ!
