Φίλες και φίλοι, συντρόφισσες και σύντροφοι, από δω από το Περιστέρι, από αυτές τις γειτονιές της Δυτικής Αθήνας φωνάζουμε με όλη μας τη δύναμη: Εμείς δεν συμβιβαζόμαστε με τη βαρβαρότητα αυτού του συστήματος που έχει μετατρέψει τις θάλασσες της Μεσογείου σε υγρό τάφο για χιλιάδες ξεριζωμένους. Όπως δεν συμβιβαζόμαστε με το ότι μπορεί κάθε τρεις και λίγο να μετράμε νεκρούς στις φωτιές, στις πλημμύρες, στα νοσοκομεία, στα τρένα, έτσι και δεν θα συμβιβαστούμε με το να χάνονται μωρά, μικρά παιδιά με τις μανάδες τους κλεισμένα σε ένα αμπάρι στον πάτο της θάλασσας...Αυτοί μετράνε κέρδη και ζημιές, εμείς μετράμε ανθρώπινες ζωές. Δεν συμβιβαζόμαστε γιατί ξέρουμε ότι υπάρχουν αιτίες και ένοχοι και εμείς έχουμε αποφασίσει να τους πολεμήσουμε με όλες μας τις δυνάμεις, μέχρι να τους ανατρέψουμε, για να ζήσουμε όπως αξίζει σε μας και τα παιδιά μας. Έτσι πρέπει να γίνει κι έτσι θα γίνει...Οι προσφυγικές μεταναστευτικές ροές δεν είναι φυσικό φαινόμενο για να ξεμπερδεύει κανείς με έναν ανέξοδο ανθρωπισμό, άντε και με κάποιες προτάσεις διαχείρισης των συνεπειών. Από πίσω τους βρίσκεται η φτώχεια, η εκμετάλλευση που παράγει αυτό το σάπιο σύστημα ο καπιταλισμός, τον οποίο όλοι, πλην ΚΚΕ, υπερασπίζονται και υπηρετούν, ενώ τσακώνονται μόνο για το ποιος θα κάτσει στις καρέκλες να τον διαχειριστεί. Από πίσω βρίσκονται οι μεγάλες επενδύσεις που μετατρέπουν τον πλούτο αυτών των χωρών σε κατάρα για τους λαούς τους. Βρίσκονται οι ιμπεριαλιστικές επεμβάσεις, οι πόλεμοι, οι εμφύλιες συγκρούσεις που εξαπολύονται και υποδαυλίζονται από το ΝΑΤΟ, την ΕΕ, άλλα ιμπεριαλιστικά κέντρα. 


Ρωτάνε κάποιοι από τα κόμματα του συστήματος και τα Μέσα τους: Και τι μπορούμε να κάνουμε εμείς εδώ στην Ελλάδα για να σταματήσουν οι πόλεμοι; Είναι απλό! Να σταματήσετε να μπλέκετε τη χώρα μας, τον λαό μας, στις επεμβάσεις. Να κλείσουν οι βάσεις από τις οποίες απογειώνονται τα αεροπλάνα και πάνε και βομβαρδίζουν τους λαούς. Να επιστρέψουν εδώ και τώρα όλοι οι Έλληνες στρατιωτικοί που βρίσκονται έξω από τα σύνορα. Να καταργηθούν οι στρατιωτικές συμφωνίες με τις ΗΠΑ και με τη Γαλλία που προβλέπει συνδρομή ελληνικών δυνάμεων στο Σαχέλ. Αυτά να κάνετε! Αλλά δεν θα τα κάνετε, γιατί αυτή την πολιτική υπηρετείτε, που έχει σκοπό την ενίσχυση της θέσης της ελληνικής αστικής τάξης, η οποία θέλει μεγαλύτερα κομμάτια για τον εαυτό της από την ιμπεριαλιστική λεία. 
	

Ε, αυτή η λεία είναι πάντα βουτηγμένη μέσα στο αίμα των λαών, όπως με τραγικό τρόπο αποδείχτηκε προχτές έξω από την Πύλο. Και βέβαια το έγκλημα συνεχίζεται, όταν οι ξεριζωμένοι προσπαθούν να μπουν στην Ευρώπη-φρούριο. Αντί να τους υποδέχονται, ήδη από το έδαφος της Τουρκίας και άλλων χωρών, με επιτροπές εξέτασης του ασύλου, ώστε να μην χρειάζεται να ριψοκινδυνεύουν με επικίνδυνα ταξίδια, όπως προτείνει το ΚΚΕ, άλλοτε πέφτουν πάνω σε φράχτες όπως στον Έβρο, άλλοτε στη FRONTEX, άλλοτε στην ισπανική συνοριοφυλακή που τους δολοφονεί, άλλοτε σε κάποια από τις φρεγάτες του ΝΑΤΟ που κάλεσαν οι κυβερνήσεις να επιτηρούν το Αιγαίο…Για αυτόν τον φράχτη, μάλιστα, ερίζουν η ΝΔ με το ΠΑΣΟΚ για το ποιος τον έφτιαξε. Από κοντά και ο ΣΥΡΙΖΑ, που ενοχλείται όταν κάποιος φωτογραφίζεται με τον φράχτη, αλλά κατά τα άλλα, “καλώς υπάρχει”, όπως μας είπε ο κ. Τσίπρας στο debate. Άλλες φορές πάλι, λέει, ότι «δεν είναι αποτελεσματικός»! Μα φυσικά και είναι αποτελεσματικός. Αυτός είναι ο σκοπός του, να κάνει όλο και πιο δύσκολη τη διέλευση των ξεριζωμένων. Έτσι ανεβαίνουν οι ταρίφες των διακινητών, έτσι επιλέγονται επικίνδυνα δρομολόγια, έτσι φτάνουμε στα πολύνεκρα ναυάγια. Και για όσους τελικά καταφέρουν να φτάσουν, αρχίζει το επόμενο μέρος του δράματος, πότε με τις Μόριες του ΣΥΡΙΖΑ, πότε με τις κλειστές δομές της ΝΔ, όπου οι κατατρεγμένοι διαπιστώνουν ότι έφυγαν από τη μία βαρβαρότητα για να βρεθούν σε μία άλλη… Και τελικά όσοι δεν τους κάνουν για φθηνό εργατικό δυναμικό, παίρνουν τον δρόμο της επιστροφής, ίσως για να ξαναδοκιμάσουν αργότερα σε ένα καινούριο ταξίδι του θανάτου… Αυτή είναι η βαρβαρότητα της πολιτικής τους. Αυτά έχουν υπηρετήσει όλες οι μέχρι σήμερα ελληνικές κυβερνήσεις. Ας μην κάνουν, λοιπόν, ότι δεν γνωρίζουν τίποτα για το έγκλημα τα κόμματα που κυβέρνησαν, τα κόμματα που παρουσιάζουν την ΕΕ και το ΝΑΤΟ ως το “κοινό κοινό” σπίτι των λαών. Γιατί προκαλούν ακόμα μεγαλύτερη οργή, ακόμα και τέτοιες ώρες, μιλώντας για τις αξίες της ΕΕ που δήθεν παραβιάζονται. Αυτή είναι η Ευρωπαϊκή Ένωσή τους, αυτές και οι αξίες της. Και γι’ αυτό είναι όλοι τους υπόλογοι γι’ αυτό το έγκλημα, που πρέπει να γίνει ένα επιπλέον κριτήριο ψήφου μπροστά στην κάλπη της επόμενης Κυριακής. 


Φίλες και φίλοι, συντρόφισσες και σύντροφοι, την άλλη Κυριακή, εδώ, στις δυτικές συνοικίες της Αθήνας, το ΚΚΕ πρέπει να είναι ακόμα πιο ψηλά, ακόμα πιο δυνατό! Γιατί αυτό χρειάζεται ο λαός μας, αυτό χρειάζονται οι εργάτες και οι εργάτριες που ζουν στις γειτονιές πέρα από το ποτάμι και δουλεύουν σε χώρους δουλειάς όλης της Αττικής. Αυτό χρειάζονται οι μικροεπαγγελματίες της πόλης που παλεύουν για την επιβίωση, οι γυναίκες, οι συνταξιούχοι, οι νέοι και οι νέες που τέλειωσαν το σχολείο και ετοιμάζονται για σπουδές ή για δουλειά, κι άλλοι σπουδάζουν ήδη.


Αυτό χρειάζονται απέναντι στην επόμενη αντιλαϊκή κυβέρνηση της ΝΔ, που ετοιμάζεται πάλι να πάρει φόρα για να σαρώσει ό,τι έχει μείνει όρθιο από τα δικαιώματά μας, να φορτώσει στον λαό τα καινούρια ματωμένα πλεονάσματα, αλλά και τη νέα κρίση που φαίνεται να είναι προ των πυλών. Τους προειδοποιούμε: Προσέξτε, μην έρχεστε με πολλή φόρα, γιατί κάπου θα βρείτε! Μπορεί τέσσερα χρόνια να τα βρήκατε εύκολα με τον ΣΥΡΙΖΑ και το ΠΑΣΟΚ που ψήφιζαν το 50 και το 70% των νομοσχεδίων σας, αντίστοιχα, αλλά δεν τα βρήκατε και πολύ εύκολα στην προσπάθειά σας να νομιμοποιήσετε στις λαϊκές συνειδήσεις τους αντιλαϊκούς σας νόμους, δεν τα βρήκατε και πολύ εύκολα όταν προσπαθούσατε να επιβάλετε σιγή νεκροταφείου. 


Γιατί πάντα απέναντί σας υπήρχε το ΚΚΕ, με τις δυνάμεις του πάντα μπροστά, τολμηρά, μαχητικά, και αταλάντευτα, να κάνει πράξη το σύνθημα: “Μόνο ο λαός σώζει το λαό στο δρόμο της ανατροπής”. Το ίδιο θα κάνει και τώρα! Κι ας προσπαθεί ο ΣΥΡΙΖΑ και το ΠΑΣΟΚ να αφοπλίσουν το λαό, μιλώντας για την δήθεν παντοδυναμία της ΝΔ. Καμία κυβέρνηση δεν μπορεί να νιώθει παντοδύναμη όταν είναι δυνατό το εργατικό - λαϊκό κίνημα. Και σ’ αυτή τη χώρα υπάρχει δυνατό ΚΚΕ, εγγύηση ότι θα είναι δυνατός ο λαός και το κίνημά του. Κι αυτό ισχύει διπλά στην Αττική, όπου το ΚΚΕ είναι τρίτο κόμμα, με 11 βουλευτές! Στην Αττική, όπου δώσαμε μεγάλες μάχες το τελευταίο διάστημα και θα δώσουμε ακόμα μεγαλύτερες. Ισχύει τριπλά εδώ στον Δυτικό Τομέα από την Αγία Βαρβάρα μέχρι το Καματερό. Και καλά θα κάνουν ορισμένοι αυτό να μη το ξεχνάνε. Γιατί μπορεί ο χάρτης να βάφτηκε μπλε, αλλά κάπου - κάπου αυτό το μπλε ξεθωριάζει, γιατί προβάλλει ένα κόκκινο, αχνό ακόμα, αλλά κόκκινο! Απόδειξη ότι ενισχύεται ένα ρεύμα αμφισβήτησης της κυρίαρχης πολιτικής, του ταξικού της χαρακτήρα, που υπηρετούν σύσσωμα τα κόμματα του κεφαλαίου και οι κυβερνήσεις τους. Απόδειξη ότι δυναμώνει η αναζήτηση λύσης στα σημερινά προβλήματα μέσα από τον οργανωμένο αγώνα, τη συμμετοχή στο κίνημα, τη συλλογική δράση.


Η ΝΔ ήρθε πρώτη γιατί είχε τους καλύτερους χορηγούς, τα κόμματα της κεντροαριστεράς, της σοσιαλδημοκρατίας, που επικρατούσαν σε αυτές τις περιοχές εδώ και δεκαετίες, πρώτα το ΠΑΣΟΚ και τα τελευταία χρόνια ο ΣΥΡΙΖΑ. Και οι δύο έπαιξαν και εμπορεύτηκαν για χρόνια τις έννοιες της προόδου, της αριστεράς, απογοήτευσαν τον λαϊκό κόσμο που τους εμπιστεύθηκε με την πολιτική που εφάρμοσαν. Του είπαν και του έδειξαν με τις πράξεις τους, ότι «δεν υπάρχει εναλλακτική», του είπαν «να σκύψει το κεφάλι», να «προσαρμοστεί» και τελικά να διαλέξει τον «λιγότερο κακό διαχειριστή». Στον Δυτικό Τομέα της Αθήνας, η ΝΔ μπορεί να ήρθε πρώτη και να κοκορεύεται ο Μητσοτάκης, αλλά με ποσοστό πολύ μικρότερο από το πανελλαδικό της. Και τώρα στην κάλπη της επόμενης Κυριακής μπορεί να πάρει ακόμα μικρότερο. Δεν έχουν κανέναν λόγο να την ξαναψηφίσουν οι λαϊκοί άνθρωποι που το έκαναν κάτω από τον εκβιασμό “σταθερότητα ή αστάθεια” και με την επίδραση μιας αποπροσανατολιστικής αντιπαράθεσης της ΝΔ με άλλα κόμματα. 


Γιατί αυτό που θα μετρήσει για το λαό δεν είναι πόσους βουλευτές παραπάνω θα βγάλει η ΝΔ για να ψηφίζουν τα αντιλαϊκά νομοσχέδιά της ή πόσους θα βγάλει το ΠΑΣΟΚ και ο ΣΥΡΙΖΑ για να ακολουθούν από πίσω αυτή την αντιλαϊκή πορεία! Το κρίσιμο για τον λαό στο Περιστέρι, στο Χαϊδάρι, στο Αιγάλεω, στην Αγία Βαρβάρα και στους άλλους δήμους, είναι πόσο ψηλά θα φτάσει το ποσοστό του ΚΚΕ, με πολλές χιλιάδες καινούριες ψήφους, για να εξασφαλίσουμε την εκλογή  του δεύτερου κομμουνιστή βουλευτή του Γιώργου Πέρρου. Και ξέρουμε καλά πως πολλοί απ’ αυτούς που έκαναν άλλες επιλογές στην κάλπη του Μάη, ξέρουν τι σημαίνει το ΚΚΕ να αλωνίζει, να οργώνει με δυο βουλευτές αυτές τις γειτονιές, να μεταφέρει τα προβλήματά τους, να διεκδικεί λύσεις. Πάμε, λοιπόν, να τα καταφέρουμε. Να βγάλουμε τους 2 βουλευτές στον Δυτικό Τομέα! 
 

Φίλες και φίλοι, συντρόφισσες και σύντροφοι, o κ. Μητσοτάκης επέλεξε το Περιστέρι για το ξεκίνημα αυτής της προεκλογικής εκστρατείας, επιστρατεύοντας όλο το θράσος και την υποκρισία της αστικής πολιτικής. Την ώρα που έλεγε πως εξαφάνισε τα ράντζα στο Αττικό, 30 ασθενείς ήταν σε φορεία σε διαδρόμους μία μέρα πριν τη γενική εφημερία του νοσοκομείου. Και λίγες μέρες αργότερα τρεις γυναίκες πέθαιναν περιμένοντας το ασθενοφόρο που δεν υπήρχε... Μα αν υπήρχε, τότε πώς θα είχε πεδίο να επενδύσει και να βγάλει κέρδος ο ιδιώτης με τα καρτελάκια για ασθενοφόρο που έχετε δει να σας μοιράζουν με το που πατήσετε σε νοσοκομείο, πώς θα εξοικονομούσε το κράτος τους χρήματα για να δίνει τα πακέτα στους επιχειρηματικούς ομίλους, για να φοροαπαλλάσσονται οι εφοπλιστές, για να πληρώνουμε δισεκατομμύρια στους εξοπλισμούς του ΝΑΤΟ με τις ψήφους της ΝΔ, του ΣΥΡΙΖΑ και του ΠΑΣΟΚ; Πώς θα τηρούνταν οι δημοσιονομικοί περιορισμοί, για τους οποίους μιλάει ο κ. Μητσοτάκης και τους οποίους μας είπε και ο κ. Τσίπρας ότι θα τηρήσει, και γι’ αυτό δεν πρόκειται να προσλάβει όσους υγειονομικούς απαιτούνται, με βάση τους ξεπερασμένους από τις ανάγκες οργανισμούς των νοσοκομείων; Αυτό είναι, λοιπόν, το κοινό τους πρόγραμμα, όπως εκφράζεται με τραγικό τρόπο στην υγεία του λαού. 


Κι αν σήμερα όλοι υποχρεώνονται κάτι να πουν, έστω για να καθησυχάσουν για τα σχέδιά τους, είναι γιατί τους υποχρεώνει η  ίδια η πραγματικότητα, αλλά και το ίδιο το κίνημα των υγειονομικών, όπου το ΚΚΕ έχει σημαντικές δυνάμεις που δεν τους έχει αφήσει σε χλωρό κλαρί. 


Την ώρα που ο Μητσοτάκης έλεγε από εδώ, από τον Άγιο Αντώνιο, πως προστάτευσε τους αδύναμους από την COVID-19, κυκλοφόρησε έρευνα από το Πάντειο Πανεπιστήμιο που αποδεικνύει πως το Περιστέρι είχε τη μεγαλύτερη θνησιμότητα κατά τη διάρκεια της πανδημίας. Δεν θέλει και πολύ μυαλό για να καταλάβει κανείς τους λόγους... Γιατί προφανώς είναι άλλο να κάνεις cocοoning στη βίλα σου και άλλο να στριμώχνεται μια 5μελής οικογένεια μέσα σε ένα διαμέρισμα 75 τετραγωνικών στην Ανθούπολη... Είναι άλλο να πηγαίνουν τα παιδιά στο καλύτερο ιδιωτικό σχολείο και άλλο να κάνουν μάθημα 25 μαθητές μέσα στα κοντέινερ στο σχολικό συγκρότημα της Χωράφας... Είναι άλλο να πηγαίνεις στην επιχείρησή σου με το άνετο αυτοκίνητό σου και άλλο να στριμώχνεσαι με άλλους 100 νοματαίους στα λεωφορεία της Κηπούπολης και του Αγίου Βασιλείου... Για να μην μιλήσουμε για την κατάσταση που συναντούσαν οι εργαζόμενοι της πόλης στους χώρους δουλειάς, στα γραφεία, στα εργοστάσια, που βέβαια δεν σταμάτησαν να δουλεύουν, χωρίς μέτρα προστασίας, ούτε στα πιο σκληρά lockdown... Να, λοιπόν, που τελικά ο ιός -ή μάλλον η εγκληματική διαχείριση της πανδημίας- έκανε και παραέκανε ταξικές “διακρίσεις”, σε αντίθεση με τα όσα μας έλεγαν τότε εκπρόσωποι της κυβέρνησης και διάφοροι πρόθυμοι “ειδικοί”. Να, λοιπόν, γιατί τότε, εκείνες τις πιο κρίσιμες ώρες ήταν που ο λαός μας έπρεπε να “λογαριαστεί” για να σωθεί, όπως και έκανε μεγάλο μέρος του με μπροστάρη το ΚΚΕ και όχι να περιμένει να “λογαριαστεί μετά”, όπως του έλεγε ο ΣΥΡΙΖΑ, για να μην λογαριαστεί τελικά ποτέ.
	

Όσο για αυτά που είπε ο κ. Μητσοτάκης για την Παιδεία, ας κάνει μια βόλτα μέχρι το Πανεπιστήμιο Δυτικής Αττικής, να ρωτήσει τους φοιτητές, αφού όλα λειτουργούν τόσο καλά, τότε γιατί γκρέμισαν την κυβερνητική ΔΑΠ δίνοντάς της 19% και ανέδειξαν πρώτη την Πανσπουδαστική με πάνω από 50%; Θα του πουν σίγουρα ότι πρόκειται για ένα πανεπιστήμιο χωρίς φοιτητική εστία, ότι οι τραγικές ελλείψεις καθηγητών εμποδίζουν την ίδια τη διδασκαλία των μαθημάτων, ότι οι περισσότερες σχολές δεν έχουν κατοχυρωμένα επαγγελματικά δικαιώματα... Ας κάνει μια βόλτα στο δημόσιο ΙΕΚ του Περιστερίου, να του πουν οι σπουδαστές για την εκμετάλλευση στην πρακτική άσκηση, να του πουν ότι η ανεργία των αποφοίτων είναι στο 24% και ότι 1 στους 2 βρίσκει δουλειά άσχετη με την ειδικότητά του.


Γι’ αυτό οι σπουδαστές πάλεψαν όλα αυτά τα χρόνια και παλεύουν μαζί με τα μέλη της ΚΝΕ, με τους συλλόγους τους, για το δικαίωμά τους στις σπουδές και στη δουλειά και έχουν πετύχει ήδη αρκετά.


Να, λοιπόν, γιατί αυτές εδώ οι συνοικίες είναι λαϊκές και όχι «εντός εισαγωγικών λαϊκές» όπως είπε ο κ. Μητσοτάκης, θέλοντας να μας πείσει ότι με τη ΝΔ στην κυβέρνηση, ξαφνικά έχουμε όλοι τις ίδιες ευκαιρίες και όποιος δεν αξιοποίησε τις δικές του, μάλλον φταίει ο ίδιος για αυτό… Είναι όντως λαϊκές αυτές οι συνοικίες, γιατί εδώ ζουν κατά συντριπτική πλειοψηφία άνθρωποι και οικογένειες που δίνουν κάθε μέρα αγώνα απέναντι στις δυσκολίες, που δεν τα βρήκαν όλα έτοιμα, που υφίστανται την εκμετάλλευση και ο ένας στηρίζεται στον άλλον για να τα βγάλει πέρα, αλλά και που είναι περήφανοι και περήφανες, γιατί δεν έχουν κλέψει τίποτα από κανέναν, γιατί ό,τι πέτυχαν το πέτυχαν με την αξία τους! Είτε είναι ψυκτικοί -όπως είχε πει μια άλλη φορά υποτιμητικά εδώ στο Περιστέρι ο κ. Μητσοτάκης- είτε είναι εμποροϋπάλληλοι, είτε σπούδασαν με χίλιες θυσίες των οικογενειών τους και έγιναν επιστήμονες. Γιατί θέλουν να ζήσουν και να προσφέρουν με τη δουλειά τους, με την επιστήμη τους, με την τέχνη τους, σε μια καλύτερη κοινωνία, σε μια κοινωνία δικαιοσύνης, αλληλεγγύης, που θα προστατεύει τον αδύναμο, αυτόν που βρίσκεται σε ανάγκη. 
	

Μια κοινωνία όπου απόψεις, σαν αυτές τις ανατριχιαστικές που ακούσαμε για τους καρκινοπαθείς και το κόστος της θεραπείας τους από τον βουλευτή της ΝΔ, θα έχουν θέση μόνο στα μουσεία!
	

Γι’ αυτό και δεν έχουν κανέναν λόγο να στηρίξουν τα ίδια κόμματα που στηρίζουν και οι εργοδότες τους, τα κόμματα που ορκίζονται στο καπιταλιστικό κέρδος και αντιμετωπίζουν τις ανάγκες μας σαν κόστος. Τα κόμματα που έχουν κυβερνήσει μέχρι σήμερα και θα αποτελέσουν αύριο την επόμενη κυβέρνηση και την επόμενη συναινετική αντιπολίτευση που έχει εξίσου ανάγκη το σύστημα, δηλαδή τη ΝΔ, τον ΣΥΡΙΖΑ και το ΠΑΣΟΚ.
	

Έχουν, όμως, πολλούς λόγους να κλείσουν τα αυτιά τους στους εκβιασμούς και να βρεθούν στην κάλπη μαζί με το ΚΚΕ.


Φίλες και φίλοι, εδώ στο Περιστέρι οι πιο παλιοί, αλλά και οι νεότεροι κάτι ξέρουν, κάτι έχουν ακούσει για τα βρώμικα κόλπα του ΠΑΣΟΚ. Κάτι θυμούνται από τους εκβιασμούς των ΠΑΣΟΚων για να εγκλωβίσουν, να κλέψουν τις ψήφους των λαϊκών ανθρώπων. Τα ίδια κόλπα του ΠΑΣΟΚ αντιγράφει τώρα και ο Τσίπρας, λέγοντας ότι κάθε ψήφος που δεν πάει στον ΣΥΡΙΖΑ, εξυπηρετεί το σχέδιο της ΝΔ... Κάτι τέτοια ακούνε οι αριστεροί, οι προοδευτικοί και ανατριχιάζουν, όπως ανατρίχιαζαν και οι ψηφοφόροι του ΣΥΝΑΣΠΙΣΜΟΥ, τότε, όταν τα έλεγε αυτά το ΠΑΣΟΚ. Ποιος ξέρει; Ίσως αυτή η γραμμή να αποτελεί συμβουλή του υπεύθυνου της προεκλογικής καμπάνιας του ΣΥΡΙΖΑ, του αντικομμουνιστή Μαραντζίδη, ξέρετε αυτού που δικαιώνει τα Τάγματα Ασφαλείας. Ας τον φέρουν εδώ οι ΣΥΡΙΖΑίοι να τους πει αυτά τα αντιδραστικά, όπου σύμφωνα με την ερευνητική του άποψη, για τους νεκρούς του Μπλόκου του Περιστερίου τον Ιούλιο του 1944, ευθύνεται η αντιστασιακή δράση του ΕΛΑΣ... Ας τον χαίρονται εκεί στην Κουμουνδούρου... Αν και μάλλον φαίνεται ότι ζήλεψαν την «δόξα», εκείνου του ανεκδιήγητου, του Παπαρατσένκο… 


Όμως, εδώ, οι αριστεροί είναι περήφανοι για την ιστορία του λαού μας, και δεν μπορούν να ανέχονται αυτές τις αντιδραστικές απόψεις.
	

Το συνεχίζει όμως ο κ. Τσίπρας, όταν φωτογραφίζοντας ευθέως το ΚΚΕ, λέει ότι δεν έχει καμία διαφορά ένα κόμμα να πάει από το 7 στο 8%, ενώ αυτό που έχει σημασία είναι να ανέβει το ποσοστό του ΣΥΡΙΖΑ. Εδώ ισχύει αυτό που έλεγαν οι πρόγονοί μας : «Λαγός την φτέρην έσειε, κακό της κεφαλής του»…
	

Γιατί οι εργαζόμενοι της χώρας μας ξέρουν ότι ακριβώς το αντίθετο ισχύει. Γιατί το να πάει το ΚΚΕ στο 8% και παραπάνω, σημαίνει ότι θα εκλεγούν περισσότεροι κομμουνιστές βουλευτές που θα είναι στήριγμά τους μέσα και έξω από τη Βουλή. 
	

Ενώ, το να πάει ο ΣΥΡΙΖΑ από το 20 στο 21% σημαίνει να εκλεγούν 1-2 παραπάνω βουλευτές που θα ψηφίζουν εμβληματικά νομοσχέδια του Μητσοτάκη και θα υπονομεύουν τους αγώνες. Γιατί πίσω απ’ αυτή τη στάση του Τσίπρα μπορεί να δει κανείς την εχθρότητα του ίδιου του ΣΥΡΙΖΑ απέναντι στο εργατικό κίνημα, στην ανασύνταξη του οποίου πρωτοστατεί το ΚΚΕ. Δείτε το αντεργατικό έκτρωμα του Χατζηδάκη. Υποσχέθηκε να το καταργήσει ο κ. Τσίπρας, μιλώντας πρόσφατα στους συνδικαλιστές του κόμματός του. Μα, ο ΣΥΡΙΖΑ και πολλοί απ’ αυτούς τους συνδικαλιστές, έχουν δώσει τον καλύτερό τους εαυτό για να εφαρμοστεί αυτός ο νόμος. Στην αρχή ο ΣΥΡΙΖΑ, μιλούσε για «παρέκκλιση από την κανονικότητα της ΕΕ», όταν η διευθέτηση του εργάσιμου χρόνου εργασίας, δηλαδή η κατάργηση του 8ωρου, είναι ακριβώς η κατεύθυνση της ΕΕ. Στη συνέχεια αναγνώριζε ότι έχει και «θετικά σημεία». Όταν οργανώνονταν οι τεράστιες απεργιακές κινητοποιήσεις για να αποσυρθεί ο νόμος, στελέχη του ΣΥΡΙΖΑ έλεγαν, ότι έτσι κι αλλιώς θα ψηφιστεί, και άρα οι εργαζόμενοι δεν είχαν κανέναν λόγο να απεργήσουν, αλλά να περιμένουν μόνο τις εκλογές. Μετά πήγε στη Βουλή και ψήφισε τα μισά του άρθρα. Και σήμερα πρωτοστατεί με τις λιγοστές δυνάμεις του στα συνδικάτα και στους άλλους φορείς για την εφαρμογή των ηλεκτρονικών ψηφοφοριών, των ηλεκτρονικών μητρώων, στη συμμόρφωση με τις αντιαπεργιακές διατάξεις. Ας αναρωτηθεί ο καθένας: Έτσι μπαίνει ανάχωμα στη δήθεν παντοδυναμία της ΝΔ; Ή της ανοίγει το δρόμο για να συνεχίζει το τσάκισμα των εργαζομένων; 


Αλήθεια, για την πρωτιά της ΝΔ για πρώτη φορά στον Δήμο Περιστερίου, ο ΣΥΡΙΖΑ ξέρει τίποτα να μας πει; Πώς επέδρασε άραγε σε αυτή την εξέλιξη η επίσημη στήριξή του στον εμβληματικό δήμαρχο της δεξιάς, τον κ. Παχατουρίδη, ο οποίος την ίδια στιγμή, έκανε προεκλογική εκστρατεία για τους υποψηφίους της ΝΔ στον Δυτικό Τομέα; Ας αφήσουν, λοιπόν, αυτά που ξέρουν. Τι αντιπολίτευση θα κάνει ο ΣΥΡΙΖΑ και το ΠΑΣΟΚ στην κυβέρνηση της ΝΔ εδώ στο Περιστέρι, αφού όταν θα επισκέπτεται την πόλη ο Μητσοτάκης θα τον υποδέχεται ο κ. Παχατουρίδης μαζί με τους δημοτικούς συμβούλους του που θα είναι στελέχη και της ΝΔ και του ΣΥΡΙΖΑ και του ΠΑΣΟΚ; Μιλάμε για τραγελαφικές καταστάσεις! Όμως, εδώ τα πράγματα είναι πολύ σοβαρά. Γιατί μπροστά μας έχουμε δύσκολα για τον λαό μας και πρέπει έγκαιρα να πάρουμε τα μέτρα μας, όλοι και όλες. Καλούμε τους χιλιάδες λαϊκούς ανθρώπους και εδώ στο Περιστέρι που ακολούθησαν τον ΣΥΡΙΖΑ τα προηγούμενα χρόνια, ίσως και άλλες δυνάμεις αργότερα, να δουν πλέον την αλήθεια κατάματα. Να σκεφτούν, να δουν τις τεράστιες ευθύνες του ΣΥΡΙΖΑ για τη νίκη της ΝΔ και το 2019 και σήμερα. Να αναλογιστούν τη ζημιά που έκανε και συνεχίζει να κάνει αυτό το κόμμα στο λαϊκό κίνημα, στις συνειδήσεις του κόσμου, συνολικά στην υπόθεση της προόδου, δηλαδή της πάλης για να ζήσουμε καλύτερα εμείς και τα παιδιά μας! Σας κοιτάζουμε στα μάτια, όπως σας κοίταζαν πάντα οι κομμουνιστές και σας λέμε: Μην τους δίνετε άλλη ανοχή. Γιατί η ανοχή γίνεται τελικά συνενοχή. Δυστυχώς, έχουν επιλέξει πλευρά και δεν υπάρχει ελπίδα επιστροφής. 
	

Πάρτε τώρα τις αποφάσεις σας. Ακολουθήστε το παράδειγμα χιλιάδων ακόμα ανθρώπων που ψήφισαν για πρώτη φορά το ΚΚΕ στις 21 Μαΐου. Ξέρουμε ότι η άνοδος του ΚΚΕ ήταν το μόνο στοιχείο του εκλογικού αποτελέσματος που σας έκανε να χαμογελάσετε, να αναθαρρήσετε, γιατί είδατε και σεις, πως το ποσοστό του ΚΚΕ ήταν το θετικό βήμα στον συνολικό αρνητικό συσχετισμό. Ελάτε, λοιπόν, να γίνουμε περισσότεροι. Να κάνουμε τα χαμόγελα στα στόματα των λαϊκών ανθρώπων ακόμα πιο πλατιά.
	

Απευθυνόμαστε, επίσης, σε λαϊκούς ανθρώπους, σε αγωνιστές, που στο παρελθόν ακολουθούσαν το ΠΑΣΟΚ και κάποια στιγμή το εγκατέλειψαν. Τους λέμε ότι το σημερινό ΠΑΣΟΚ σε τίποτα δεν έχει αλλάξει από τότε. Είναι ακόμα το ίδιο κόμμα που πρόδωσε τις ελπίδες σας, που ψήφισε τρία μνημόνια και συγκυβέρνησε δυο φορές με τη ΝΔ. Άλλωστε, μέχρι και μια μέρα πριν τις εκλογές δήλωνε έτοιμο να το ξανακάνει. Είναι το κόμμα που ταυτίστηκε με τα σκάνδαλα και την απατεωνιά, που έκαναν τους τίμιους εργάτες και ανθρώπους να του γυρίσουν την πλάτη. Είναι το κόμμα που οι δυνάμεις του έκαναν και συνεχίζουν να κάνουν τη μεγαλύτερη ζημιά στο εργατικό κίνημα με νοθείες, με μπράβους, βάζοντας στα σωματεία τους ίδιους τους εργοδότες και κυρίως με τη γραμμή της υποταγής στους στόχους του κεφαλαίου. ΠΑΣΟΚ είναι η ηγεσία της ΓΣΕΕ, που έκανε ηλιοθεραπεία και συζητούσε για επενδυτικά προϊόντα στο Καβούρι, τη μέρα που σωματεία και ομοσπονδίες έδιναν τη μάχη της γενικής απεργίας μετά το έγκλημα στα Τέμπη. Αυτό είναι το ΠΑΣΟΚ και δεν αλλάζει! Απευθυνόμαστε και σε όσους επέλεξαν ή σκέφτονται να επιλέξουν κάποιο από τα λεγόμενα μικρά κόμματα. Προσέξτε: Το έργο το έχουμε ξαναδεί. Το σύστημα το έχει συνήθειο να φουσκώνει τέτοιους σχηματισμούς από το πουθενά, για να του κάνουν τη δουλειά που θέλει, και μετά να τους αποσύρει. Τόσοι και τόσοι έχουν περάσει από τη Βουλή και σήμερα δεν ξέρει κανείς πού βρίσκονται: ΔΗΜΑΡ, ΛΑΟΣ, Ποτάμι, Ένωση Κεντρώων και πρόσφατα Μέρα25. Τώρα κάνουν το ίδιο με το κόμμα της Κωνσταντοπούλου η οποία έχει βεβαρημένο παρελθόν από την περίοδο της εξαπάτησης του λαού το πρώτο εξάμηνο του 2015. Εξαπάτηση την οποία η ίδια υπηρέτησε από τη θέση της προέδρου της Βουλής. Είναι άλλωστε η εμπνεύστρια της φράσης ότι η κατάργηση των μνημονίων, που έλεγε ο ΣΥΡΙΖΑ προεκλογικά, ήταν “σχήμα λόγου”! Δεν ήταν σχήμα λόγου, όμως, η πρόταση νόμου που κατέθεσε το ΚΚΕ για κατάργηση των μνημονίων και μάλλον η κυρά-Ζωή, την έχει κλεισμένη ακόμα σε κάποιο συρτάρι, γιατί στη Βουλή ποτέ δεν την έφερε... Και αφού κανείς δεν την έχει δει πουθενά, σε κανέναν αγώνα, σε καμία από τις δοκιμασίες που πέρασε ο λαός μας εδώ και 8 χρόνια, τώρα προσπαθούν τα συστημικά μίντια να μας την πασάρουν με το στανιό σαν εναλλακτική, ακόμα και σαν αντισυστημική επιλογή. Έλεος!


Φίλες και φίλοι, συντρόφισσες και σύντροφοι, στη μία βδομάδα που έμεινε, πάμε να κάνουμε τη νύχτα-μέρα. Να μην υπολογίσουμε την κούραση. Τώρα κρίνεται το αποτέλεσμα της προσπάθειας που κάνουμε εδώ και πολλούς μήνες για την ενίσχυση του ΚΚΕ. Στις 21 Μάη έγινε μεν το πρώτο βήμα, αλλά θα μείνει μετέωρο αν δεν επιβεβαιωθεί με την ψήφο στο ΚΚΕ και την άλλη Κυριακή. Τελικά μόνο αυτή η ψήφος θα μετρήσει και θα φέρει αποτελέσματα που θα μας ακολουθούν για τα επόμενα τέσσερα χρόνια. Από την ψήφο της άλλης Κυριακής θα κριθεί αν ο λαός της Δυτικής Αθήνας θα στείλει τελικά στη Βουλή και τη Βιβή Δάγκα και τον Γιώργο Πέρρο, δύο δοκιμασμένους αγωνιστές που θα γίνουν η φωνή των εργαζομένων, των επαγγελματιών, των γυναικών, της νεολαίας της περιοχής. Με το ψηφοδέλτιο στο χέρι, πάμε να βρούμε τους πάντες. Να εξασφαλίσουμε ότι δεν θα χαθεί καμία ψήφος στο ΚΚΕ, να ξεπεράσουμε όλες τις δυσκολίες, αντικειμενικές και υποκειμενικές. Αξίζει ο καθένας και η καθεμιά να κάνει κάθε προσπάθεια, κάθε θυσία για να εξασφαλίσει την ψήφο του στο Κόμμα. Την αποχή δεν θα τη βρει κανείς στο πλάι του στα δύσκολα που έρχονται. Πάμε λοιπόν στις μέρες, στις ώρες που απομένουν. Με οργή, με καρδιά και με μυαλό, πάμε να δώσουμε μεγαλύτερη δύναμη στη δύναμή μας! ΚΚΕ δυνατό, η ελπίδα είναι εδώ!

