Το μήνυμα μας μεταφέρεται σήμερα εδώ στην Ελάτεια. Στις εκλογές του Μάη κάναμε ένα βήμα με τη σημαντική ενίσχυση του ΚΚΕ και εδώ στην πατρίδα μου τη Φθιώτιδα, με την εκλογή μου μάλιστα ως βουλευτή. Βάλαμε στόχο να ανεβάσουμε το ποσοστό του ΚΚΕ και να βγάλουμε κομμουνιστή βουλευτή στη Φθιώτιδα και το καταφέραμε. Πάμε τώρα για τα επόμενα, πάμε να κάνουμε το άλμα. Να ενισχυθεί ακόμα πιο πολύ το ΚΚΕ ειδικά στις πόλεις και τα χωριά όπου ζουν άνθρωποι εργαζόμενοι, βιοπαλαιστές που δίνουν  καθημερινά τη μάχη της επιβίωσης. Πάμε λοιπόν δυνατά, τις μέρες που απομένουν για να φτάσουν ακόμα περισσότεροι με το ψηφοδέλτιο του ΚΚΕ στην κάλπη της 25ης του Ιούνη, για να κατοχυρώσουμε τη βουλευτική έδρα στη Φθιώτιδα, η οποία όλοι και όλες ξέρετε πως θα είναι δύναμη για τον ίδιο τον λαό της περιοχής. 

Βέβαια τώρα ο Μητσοτάκης το συνεχίζει το εκβιαστικό παραμύθι, λέγοντας “αυτοδυναμία ή εκλογές τον Αύγουστο”, και το κάνει για να αρπάξει όσες ψήφους μπορεί, αλλά όλοι καταλαβαίνουν πως τα περιθώρια στενεύουν και σε κάθε περίπτωση κυβέρνηση θα υπάρξει: είτε αυτοδύναμη της ΝΔ είτε συνεργασίας με ορισμένους άλλους πρόθυμους, πάντως θα υπάρξει. Έχουν φροντίσει γι αυτό και με τον άδικο εκλογικό νόμο που έχουν φτιάξει ο οποίος κλέβει βουλευτικές έδρες από τα υπόλοιπα κόμματα, και τις χαρίζει ως μπόνους στον πρώτο κόμμα. 

Γι αυτό λοιπόν, για να κρατήσουμε τις έδρες μας πρέπει να ενισχυθεί κι άλλο το ΚΚΕ. Το κρίσιμο για το λαό είναι ποιος θα είναι απέναντι από αυτή την κυβέρνηση. 

Κι ας προσπαθεί πάλι, να παραπλανήσει ο Μητσοτάκης λέγοντας πως “στις εκλογές ψηφίζουμε για κυβέρνηση και όχι για αντιπολίτευση”. 

Στις εκλογές απ’ τις οποίες θα προκύψει η επόμενη αντιλαϊκή κυβέρνηση το κρίσιμο για το λαό είναι ποιος θα κάνει αντιπολίτευση από τη σκοπιά των εργατικών λαϊκών συμφερόντων. Και τέτοια 100% μαχητική, εργατική λαϊκή αντιπολίτευση μπορεί να είναι μόνο το ΚΚΕ. Δε χρειάζεται να απαριθμήσουμε τι έκανε το ΚΚΕ στα τέσσερα χρόνια διακυβέρνησης της ΝΔ, όταν ο ΣΥΡΙΖΑ και το ΠΑΣΟΚ ψήφιζαν κατά 50% ο ένας και κατά 70% ο άλλος τα αντιλαϊκά της νομοσχέδια. Δεν χρειάζεται να πούμε ποιος ήταν εκεί να αποκαλύπτει στους εργαζόμενους, στο λαό το αντιλαϊκό περιεχόμενο των νόμων της ΝΔ, να παλεύει για να μην περάσουν, για να μην εφαρμοστούν όταν ο ΣΥΡΙΖΑ και το ΠΑΣΟΚ έβαζαν πλάτη στη ΝΔ και αποπροσανατόλιζαν το λαό. Δε χρειάζεται να πούμε ποιος έμπαινε μπροστά στους αγώνες για να μην πληρώσουν οι εργαζόμενοι, οι βιοπαλαιστές αγρότες και επαγγελματίες τα σπασμένα σε όλες τις δύσκολες περιόδους, αλλά και να κερδίσουν ανάσες ανακούφισης και να μπορέσουν να επιβιώσουν. Πότε με την πανδημία, πότε με την κρίση που ήρθε μετά, πότε με την ακρίβεια και την ενεργειακή φτώχεια, πότε με τον πόλεμο που συνεχίζεται με τη συμμετοχή της χώρας μας, ο ΣΥΡΙΖΑ και το ΠΑΣΟΚ περιορίζονταν στις κοκορομαχίες μέσα στη Βουλή, και το ΚΚΕ έδινε τη μάχη παντού στις πόλεις και τα χωριά για να σταθεί όρθιος ο λαός μας. 
 
Το ίδιο κάνουμε και τώρα αυτές τις μέρες, με μπροστάρηδες τα μέλη και τα στελέχη του ΚΚΕ, με τους βουλευτές του, που μπορεί να ήταν βουλευτές για μια μέρα, αλλά βρέθηκαν εκεί όπου κι αυτές τις μέρες γινόταν πράξη το σύνθημα: “Μόνο ο λαός σώζει το λαό”.

Κι αυτό συνέβη και στη Ναυπηγοεπισκευαστική Ζώνη στο Πέραμα όπου σκοτώθηκε ένας εργάτης γιατί δεν υπήρχαν μέτρα ασφαλείας, για να γίνει υποχρεωτική η συλλογική σύμβαση εργασίας που έχει υπογράψει το σωματείο και η οποία προβλέπει τέτοια, όμως καμιά κυβέρνηση ούτε της ΝΔ ούτε του ΣΥΡΙΖΑ την έκαναν υποχρεωτική. Τα καταφέραμε. 

Συνέβη και στην Καλαμιά Κοζάνης εκεί όπου οι κάτοικοι ενός χωριού κατάφεραν να σταματήσουν τις εργασίες εγκατάστασης ενός τεράστιου φωτοβολταϊκού πάρκου το οποίο κυριολεκτικά περικυκλώνει το χωριό τους. Και συνεχίζουμε. 
	
Συνέβη και όταν χωρίς να χάσουμε χρόνο πήραμε παντού αγωνιστικές πρωτοβουλίες για να μην ξαναθρηνήσουμε αθώες ζωές από τις τραγικές ελλείψεις στο δημόσιο σύστημα υγείας, όπως στην Κω, στη Νέα Μάκρη, στη Χακλιδική. Και δεν θα κάνουμε πίσω. 
  	
Συνέβη και σε πολλές γειτονιές όπου μαζί με άλλους εργαζόμενους, φίλους και γείτονες αποτρέψαμε να πεταχτούν στο δρόμο λόγω πλειστηριασμών από τις τράπεζες και τα κοράκια λαϊκές οικογένειες. Τα καταφέραμε. 
	
Να λοιπόν που θα καταθέσουμε εμείς την εκλογική δύναμη που θα μας δώσει ο λαός, στους εργατικούς λαϊκούς αγώνες. Γιατί δυνατό ΚΚΕ σημαίνει δυνατός ο λαός, το κίνημα του. 

Ήδη έχουν αρχίσει τα παραμύθια περί σταθερής ανάπτυξης για όλους με μείωση φόρων, αύξηση μισθών και μείωση των ανισοτήτων... κι άλλα παραμύθια της Χαλιμάς. Ας έρθουν εδώ να τα πουν στην Ελάτεια, στη Φθιώτιδα σε μια αγροτική περιοχή που βιώνει τη μεγαλύτερη μείωση πληθυσμού μέσα σε μία δεκαετία, πάνω από 23%, λόγω κυρίως του πλήγματος που έχει υποστεί το αγροτικό εισόδημα. Κι όμως μιλάμε για μια περιοχή με έναν πραγματικά εύφορο κάμπο με τεράστιες παραγωγικές δυνατότητες ανάμεσα σε δύο ορεινούς όγκους, το Καλλίδρομο και  τον Παρνασσό. 

Κι όμως αντί να φτιαχτούν υδροηλεκτρικά φράγματα για να αρδεύουν οι βιοπαλαιστές αγρότες δωρεάν και να παράγεται ενέργεια για τις ανάγκες της περιοχής, καταστρέφονται χιλιάδες στρέμματα υψηλής παραγωγικότητας για να μπουν φωτοβολταϊκά από τους ομίλους της ενέργειας. Με αποτέλεσμα οι ενεργειακοί όμιλοι να θησαυρίζουν ενώ οι αγρότες ποτίζουν με ασύμφορο κόστος και ο λαός της περιοχής πληρώνει πανάκριβα το ρεύμα και δεν μπορεί να καλύψει τις ανάγκες του. 
	
Όλοι γνωρίζουν και οι παλιοί και οι νεότεροι πως σημαντικές καλλιέργειες που κρατούσαν ζωντανή την περιοχή και την ύπαιθρο, όπως η καπνοκαλλιέργεια, απαξιώθηκαν και εγκαταλείφθηκαν λόγω των κατευθύνσεων της ΚΑΠ και της ΕΕ.

Ας έρθουν λοιπόν, να τα πουν εδώ, αυτά τα ψεύτικα τα λόγια τα μεγάλα όταν το κέντρο υγείας δεν καλύπτει ούτε κατά το ελάχιστο τις υγειονομικές ανάγκες της περιοχής, λόγω της υποστελέχωσης, ενώ και τα υποτιθέμενα περιφερειακά ιατρεία υπολειτουργούν.

Εδώ που τα μαγαζιά και οι μικρές επιχειρήσεις κλείνουν η μία μετά την άλλη, λόγω και της αναδουλειάς, αφού οι αγρότες και οι εργαζόμενοι δεν μπορούν να έχουν δει το εισόδημά τους να μειώνεται, δεν μπορούν να καλύψουν τις στοιχειώδεις ανάγκες τους και λόγω της ακρίβειας και της φορολεηλασίας.

Ας έρθουν να τα πουν αυτά εδώ στην Ελάτεια, σε μια περιοχή με μεγάλης αξίας αρχαιολογικούς χώρους οι οποίοι βρίσκονται στο φάσμα της πλήρους εγκατάλειψης και απαξίωσης. 

Εδώ σε μια περιοχή που ενώ περνάει η σιδηροδρομική γραμμή, τα δρομολόγια που σταματάνε και εξυπηρετούν τους κατοίκους της περιοχής είναι ελάχιστα, τα εισιτήρια πανάκριβα και φυσικά όλοι σκέφτονται πως τα “νέα Τέμπη” καραδοκούν.Για να μη θρηνήσουμε λοιπόν, νέα θύματα όπως στην τραγωδία των Τεμπών, εδώ σ’ αυτή την περιοχή, η οποία είναι μια σεισμογενής περιοχής, είναι κυριολεκτικά ζήτημα ζωής και θανάτου να παρθούν μέτρα αντισεισμικής προστασίας καθώς ούτε η στατικότητα των δημόσιων κτιρίων δεν έχει ελεγχθεί κτλ. 

Ήρθε να μας το θυμίσει και ο χτεσινός σεισμός στην περιοχή της Αταλάντης, όπου ξαφνικά αρχίζαμε να διαβάζουμε για το μεγάλο ρήγμα της Αταλάντης και αν έχει ενεργοποιηθεί. Έλεος πια, τι περιμένουν για να προχωρήσουν την αντισεισμική θωράκιση της χώρας; Ως πότε θα κοστολογούν την προστασία της ανθρώπινης ζωής, και θα την πετάνε έξω από τα κυβερνητικά προγράμματα τους;

Κι αυτό ισχύει για όλους και για τη ΝΔ και τον ΣΥΡΙΖΑ και για το ΠΑΣΟΚ που τσακώνονται για το αν είναι κοστολογημένα τα προγράμματα τους, όμως στην πραγματικότητα αν κάτι έχει κοστολογηθεί είναι οι λαϊκές ανάγκες, οι οποίες  έχουν πεταχτεί έξω από τα προγράμματα τους γιατί εκεί υπάρχουν μόνο τα κέρδη των λίγων, των ομίλων. 

Το παραδέχτηκε και ο Τσίπρας όταν είπε πως οι 15.000 προσλήψεις στο ΕΣΥ που έχει στο πρόγραμμά του είναι πολύ λιγότερες από αυτές που πραγματικά απαιτούνται με βάση τους οργανισμούς των νοσοκομείων, όμως υπάρχουν περιορισμένες δημοσιονομικές δυνατότητες.  

Μόνο που αυτές υπάρχουν μόνο για τους εργάτες, τους βιοπαλαιστές αγρότες και επαγγελματίες και όχι για τα κέρδη των βιομηχάνων, των εφοπλιστών, των μεγαλοεπιχειρηματιών. Όταν ο ΣΥΡΙΖΑ και το ΠΑΣΟΚ θα δίνουν χρόνο στην κυβέρνηση της ΝΔ να πάρει φόρα και συνεχίσει την ολομέτωπη επίθεση στο λαό το ΚΚΕ θα παλεύει μέσα στο λαό για να οργανώσει την αντεπίθεση του, γιατί η καλύτερη άμυνα στην επίθεση, είναι η αντεπίθεση. Γι αυτό και οι εργάτες, οι άνθρωποι του μόχθου πρέπει να τους γυρίσουν την πλάτη! Να μην τους δώσουν καμιά άφεση αμαρτιών. Πλέον υπάρχει πείρα δεκαετιών. Ούτε το ΠΑΣΟΚ , ούτε ο ΣΥΡΙΖΑ, μπόρεσαν να δώσουν απάντηση από τη σκοπιά των λαϊκών συμφερόντων, είτε σαν κυβέρνηση, είτε σαν αντιπολίτευση.  

Τώρα έχουν το θράσος να λένε ότι δήθεν αυτοί θα αντιμετωπίσουν μια “παντοδύναμη” ΝΔ. Δεν θα κουραστούμε να το επαναλαμβάνουμε:  Καμιά αστική κυβέρνηση, όσους βουλευτές  κι αν έχει, δεν είναι παντοδύναμη, όταν υπάρχει εργατικό - λαϊκό κίνημα, όταν υπάρχει δυνατό ΚΚΕ! Και σε αυτή τη χώρα υπάρχει Κομμουνιστικό Κόμμα Ελλάδας, που στις εκλογές του Μάη πήρε 7,23%, και στις επόμενες μπορεί να δυναμώσει ακόμα περισσότερο. Και δυνατό ΚΚΕ σημαίνει δυνατό εργατικό κίνημα, δυνατός λαός να βάλει εμπόδια, να καθυστερήσει, να έχει ακόμα και κατακτήσεις. Εμάς κανένας αρνητικός συσχετισμός δεν μας τρομάζει! Κανένας συσχετισμός δεν είναι ανίκητος, όσο δυναμώνει το ΚΚΕ. Και τώρα ο λαός μας έχει μια ευκαιρία να το πάει ακόμα πιο ψηλά. Να δώσει δύναμη στη δύναμη του. Να ενισχύσει τη μοναδική επιλογή που μπορεί πραγματικά να τους τρομάξει: το ΚΚΕ. Γιατί η ψήφος στο ΚΚΕ θα γίνει άμεσα αγώνας και διεκδίκηση. Γιατί ψήφος στο ΚΚΕ θα πει συνέπεια, σταθερότητα για το λαό. Ψήφος στο ΚΚΕ σημαίνει ψήφος στις ζωές μας και όχι στα κέρδη τους. Ψήφος στο ΚΚΕ μεταφράζεται σε σύγκρουση, σε ανυπακοή σε όλα αυτά που μας αγανακτούν. 
