Φίλες και φίλοι, συντρόφισσες και σύντροφοι, Από τη σημερινή συγκέντρωση, εδώ στον Πειραιά, θέλουμε να σας πούμε με όλη μας τη δύναμη: Ναι, μπορούμε! Μπορεί ο λαός μας να κάνει την έκπληξη! Να κάνει αυτό που δεν περιμένουν όλοι όσοι με την πολιτική τους υποθήκευσαν τις ζωές μας, τσάκισαν τα δικαιώματα των εργαζομένων, υπονόμευσαν τη ζωή της νέας γενιάς. Να χάσουν τα λόγια τους, να μην ξέρουν από πού τους ήρθε! Μπορούμε να τα καταφέρουμε! Να αναδειχθεί μέσα από τις κάλπες της Κυριακής ένα πολύ ισχυρό ΚΚΕ, στήριγμα για το λαό! Και ειδικά εδώ από τον Πειραιά, την πόλη όπου γεννήθηκε το κόμμα μας πριν 105 χρόνια, την πόλη των μεγάλων εργατικών λαϊκών αγώνων! Λέμε με σιγουριά, ότι μπορεί και τώρα να το κάνει, με ένα πανίσχυρο ΚΚΕ σε όλη την πόλη, σε όλες τις γειτονιές, με άνοδο σε ψήφους και ποσοστά σε κάθε συνοικία, σε κάθε Δήμο. Να κοκκινίσουν ξανά οι γειτονιές του Πειραιά, το Πέραμα, η Νίκαια, το Κερατσίνι, η Δραπετσώνα, ο Κορυδαλλός. Να γεμίσουν με χιλιάδες κόκκινες ψήφους οι κάλπες, παντού! Να ανασάνει ο λαός της πόλης!

Μπορούμε τώρα πια, τελευταία μέρα της προεκλογικής περιόδου, και μετά από μια πολύ μεγάλη πολιτική εξόρμηση σε ολόκληρη τη χώρα, να πούμε ότι αυτό το βλέπουμε από παντού. Το είδε όλη η Ελλάδα στις εικόνες της μεγαλειώδους, της τεράστιας συγκέντρωσής μας προχθές στο Σύνταγμα. Το βλέπουμε και σήμερα εδώ, σε αυτή τη μεγάλη λαοθάλασσα, στη συγκέντρωση στον Πειραιά. Είναι πάρα πολλοί εκείνοι που σήμερα σκέφτονται να ψηφίσουν ΚΚΕ, στην ουσία το έχουν αποφασίσει! Τους λέμε: Μη διστάζετε, μην το αναβάλλετε για αργότερα, μην υποκύψετε σε κανέναν εκβιασμό την τελευταία στιγμή, όχι άλλος χαμένος χρόνος! Την Κυριακή στην κάλπη ο καθένας θα είναι μόνος του στο παραβάν, αντιμέτωπος με τη συνείδησή του. Η επιλογή που θα κάνει να είναι, με οργή, με καρδιά και μυαλό, με ψήφο στο ΚΚΕ. Αν το κάνει αυτό, θα βγει από το παραβάν με ψηλά το κεφάλι, χωρίς αμφιβολίες μήπως χρειαστεί σύντομα να “κόψει το χέρι του”, με σιγουριά ότι δε θα διαψευστεί η επιλογή του. Θα ξέρει ότι η ψήφος που έδωσε θα παραμείνει όπως την έδωσε, αφού το ΚΚΕ δεν θα κάνει, μετεκλογικά, άλλα από αυτά που λέει προεκλογικά. Αλήθεια, υπάρχει κάποιος ή κάποια που θα ψηφίσει άλλο κόμμα και μπορεί να το πει αυτό με σιγουριά;

Αυτός που θα ψηφίσει ΚΚΕ, θα ξέρει ότι η πράξη του αυτή δεν είναι μεμονωμένη, αλλά ότι με χιλιάδες, εκατοντάδες χιλιάδες ακόμα άλλους ανθρώπους θα νιώσει περήφανος, θα σμπαραλιάσει όλων των ειδών τους εκβιασμούς, βάζοντας και ο ίδιος το δικό του μικρό λιθαράκι για να είναι όσο πιο ψηλά το ΚΚΕ. Γιατί όλοι μας μπορούμε να είμαστε πιο δυνατοί, με ακόμα πιο ισχυρό ΚΚΕ και να αφήσουμε μόνους τους όσους νομίζουν ότι έχουν το λαό του χεριού τους, ότι μπορούν να εκβιάζουν ασύστολα. Να κάνουμε το φόβο τους πραγματικότητα. Και όσο περισσότερο αυτοί φοβούνται, η ελπίδα για εμάς, τους πολλούς, θα μεγαλώνει. Γιατί ισχυρό ΚΚΕ σημαίνει ισχυρός ο ίδιος ο λαός. Και ο λαός έχει πείρα. Μας ξέρει, μας γνωρίζει, γι’ αυτό εμπιστεύεται τους κομμουνιστές στα εργατικά συνδικάτα, εκεί που δίνεται η καθημερινή μάχη για την επιβίωση, για αυξήσεις μισθών, για μέτρα ασφάλειας στους χώρους δουλειάς και βλέπει τη δύναμη των συνδικάτων να μεγαλώνει, να ζωντανεύει με τη συμμετοχή περισσότερων, όπως οι χιλιάδες στο σωματείο του Μετάλλου στη Ναυπηγοεπισκευαστική Ζώνη στις πρόσφατες αρχαιρεσίες του. 

Αυτή η δύναμη φάνηκε και προχθές, που δεν έπεσε σφυριά στη Ζώνη, στα ναυπηγεία Ελευσίνας, στο Μώλο Δραπετσώνας, στα ναυπηγεία Σπανόπουλου, επειδή ήταν μέρα απεργίας. Αυτή είναι η δύναμη της εργατικής τάξης, όταν συνειδητοποιεί τη θέση της, τα συμφέροντά της, ποιοι είναι οι φίλοι και ποιοι οι εχθροί της και βλέπει πως μέσα από τον συλλογικό αγώνα μπορεί να αποσπά και κατακτήσεις που αποδεικνύονται πολύτιμες ανάσες στη σκληρή πραγματικότητα που βιώνουμε. Και βλέπει, ποιοι μπαίνουν μπροστά σε αυτόν τον αγώνα, κάθε μέρα, κάθε ώρα, χωρίς να καλούν σε καμία αναμονή, ακόμα και μια ανάσα πριν τις εκλογές. 

Γι’ αυτό οι δυνάμεις που στηρίζονται από το ΠΑΜΕ είναι πλειοψηφία τα τελευταία χρόνια στο Εργατικό Κέντρο Πειραιά, που δίνει τον τόνο συνολικά στις λαϊκές διεκδικήσεις στην πόλη, όπως ενάντια στην άθλια κατάσταση τόσο στην πρωτοβάθμια φροντίδα υγείας, όσο και στα τρία νοσοκομεία του Πειραιά. 

Ενάντια σε επενδυτικά σχέδια που σημαίνουν περαιτέρω υποβάθμιση των δικαιωμάτων του λαού της περιοχής για καλύτερη ποιότητα ζωής, για πρόσβαση στη θάλασσα, ελεύθερους χώρους για αναψυχή, για προστασία του περιβάλλοντος και του φυσικού τοπίου στις ήδη επιβαρυμένες λαϊκές συνοικίες, όπου υπάρχουν καζάνια πετρελαιοειδών αλλά δεν υπάρχουν ελεύθεροι χώροι.

Τους κομμουνιστές και τις κομμουνίστριες εμπιστεύονται εκατοντάδες, χιλιάδες γονείς, μέσα από τους συλλόγους και τις ενώσεις γονέων, για να μπουν μπροστά στον αγώνα για τη διεκδίκηση ενός σχολείου στο ύψος των σύγχρονων αναγκών, για το παρόν, για το μέλλον των παιδιών μας.

Τέτοιοι είναι οι υποψήφιοι βουλευτές του ΚΚΕ και στον Πειραιά! Και περισσότεροι κομμουνιστές βουλευτές, σημαίνει μεγαλύτερη στήριξη αυτής της προοπτικής. Αντίθετα τους υποψηφίους της ΝΔ, του ΠΑΣΟΚ και του ΣΥΡΙΖΑ, τους εμπιστεύεται η ένωση μεγαλοϊδιοκτητών φροντιστηρίων ξένων γλωσσών, που εξέδωσε μάλιστα και πρόταση σταυροδοσίας, συμπεριλαμβάνοντας 1 υποψήφιο της ΝΔ και 2, παρακαλώ, υποψηφίους του ΣΥΡΙΖΑ από τον Πειραιά.

Περισσότεροι κομμουνιστές βουλευτές, λοιπόν, που θα είναι στην πρώτη γραμμή, μαζί με το λαό, για να αντιπαλέψουν αυτή τη βάρβαρη αντιλαϊκή πολιτική που θα υπηρετήσει η επόμενη κυβέρνηση, όποια και αν είναι, όποια σύνθεση και αν έχει. Που θα είναι μαζί με τον λαό οι βουλευτές αυτοί, οι κομμουνιστές, που χάνει τα σπίτια του από τα κοράκια των funds, στους καταπέλτες των πλοίων επίσης μαζί με τους ναυτεργάτες. 

Θα 'ναι μαζί με τους εργαζόμενους ενάντια στην ασυδοσία της μεγαλο–εργοδοσίας, μαζί με τους νέους γονείς, για μια καλύτερη ζωή εκείνων και των παιδιών τους. Τέτοιους βουλευτές έχει ανάγκη σήμερα ο λαός μας. Αγωνιστές. Έτοιμους, μαζί με τα μέλη, τα στελέχη, τους φίλους του ΚΚΕ να τα φέρουν όλα τούμπα για τη ζωή που πραγματικά μας αξίζει και όχι dealers επιχειρηματικών συμφερόντων, σαν εκείνους που μοστράρουν στα ψηφοδέλτια των άλλων κομμάτων. Γι’ αυτό λοιπόν, κανένας δισταγμός! Μόνο η ψήφος στο ΚΚΕ είναι ψήφος που θα βρει ο λαός την επόμενη μέρα μαζί του και όχι απέναντί του!

Συντρόφισσες και σύντροφοι, φίλες και φίλοι, στις 22 του Μάη, γνωρίζουμε καλά τι περιμένει το λαό μας. Δεν περιμένουμε το αποτέλεσμα των εκλογών για να μάθουμε ότι μας περιμένουν σκληρές μάχες υπεράσπισης και διεκδίκησης εργατικών λαϊκών δικαιωμάτων και όποιος δεν το έχει δει ακόμα, έχει μέχρι και την τελευταία στιγμή αφορμές για να δει τη σύμπλευση των άλλων κομμάτων. Αυτό δείχνει, για παράδειγμα, η αντιπαράθεση ανάμεσα στη ΝΔ και τον ΣΥΡΙΖΑ, μετά τις προκλητικές δηλώσεις Κατρούγκαλου, γιατί ο νόμος Κατρούγκαλου έχει πολλές ακόμη πλευρές -πέρα από τις εισφορές των επαγγελματιών- που όχι μόνο διατήρησε και η ΝΔ , αλλά επέκτεινε παραπέρα, για τον χωρισμό της σύνταξης σε κύρια και ανταποδοτική με το κράτος να εγγυάται μόνο την πρώτη, για τα όρια ηλικίας και τις προϋποθέσεις συνταξιοδότησης, για μειώσεις συντάξεων, για τα ποσοστά αναπλήρωσης. Είχε την προσωπική διαφορά ο νόμος Κατρούγκαλου που είχε ως αποτέλεσμα σήμερα χιλιάδες συνταξιούχοι να μην μπορούν να πάρουν τις αυξήσεις μετά από τόσα χρόνια που τις χρειάζονται και επιπλέον λόγω της μεγάλης ακρίβειας ή και το κόψιμο του ΕΚΑΣ και πολλά άλλα ακόμη...

Ακόμη και για το ζήτημα των εισφορών των επαγγελματιών, η ΝΔ και ο ΣΥΡΙΖΑ ασκούν έναν απαράδεκτο εκβιασμό: είτε υψηλές εισφορές λένε για να πάρεις στα βαθιά γεράματα μια σχετικά αξιοπρεπή σύνταξη, είτε πιο χαμηλές εισφορές για να πάρεις τελικά συντάξεις πείνας. Όμως, η άμεση απαίτηση όλων των απασχολουμένων επαγγελματιών, όλων των συνταξιούχων είναι να καταργηθούν εδώ και τώρα όλοι οι αντιασφαλιστικοί νόμοι και να δοθούν εδώ και τώρα γενναίες αυξήσεις, για αξιοπρεπείς συντάξεις. Αυτό το αίτημα στηρίζει σε όλους τους τόνους το ΚΚΕ.

Αυτά, όμως, θα τα έχουμε απέναντί μας τη Δευτέρα γιατί, όποια κυβέρνηση και αν προκύψει, θα υπηρετήσει με ζήλο τον στόχο της λεγόμενης “δημοσιονομικής σταθερότητας”, τα ματωμένα πλεονάσματα. Θα υπηρετήσει με ζήλο τις επιταγές των μονοπωλιακών ομίλων, της ΕΕ. Θα εφαρμόσει τα 350 αντιλαϊκά προαπαιτούμενα του Ταμείου Ανάκαμψης, που είδατε πόσοι τόμοι είναι, μας τους έδειξε πριν ο Ανέστης ο Τσουκαράκης. 

Θα συνεχίσει τους πλειστηριασμούς πρώτων κατοικιών για να σωθούν οι τράπεζες και να κερδίσουν τα κοράκια των funds.
 
Θα μας εμπλέξει ακόμα πιο ενεργά στα ΝΑΤΟϊκά παιχνίδια, στον ιμπεριαλιστικό πόλεμο που είναι σε εξέλιξη. 

Γι’ αυτό και η ΝΔ εκβιάζει, όταν λέει ότι αυτό που κρίνεται την επόμενη των εκλογών είναι αν θα πάρει αυτή νέα καθαρή εντολή για να συνεχίσει “με σταθερότητα” το αντιλαϊκό της έργο. Διαφημίζει μάλιστα το έργο της ως κυβέρνηση, τις μεγάλες επενδύσεις, την πολιτική που ακολούθησε στην πανδημία, την ολοκληρωτική παράδοση της υγείας στους λαίμαργους επιχειρηματίες, το master plan για την Cosco, που συνεχίζει την παράδοση του μεγαλύτερου λιμανιού της χώρας, το οποίο πούλησε η κυβέρνηση ΣΥΡΙΖΑ, με τον Βαρουφάκη να πιέζει τότε ενεργά προς αυτή την κατεύθυνση, όπως ο ίδιος άλλωστε έχει δηλώσει! 

Γι’ αυτό και ο ΣΥΡΙΖΑ εκβιάζει το λαό, θέλοντας να κλέψει ψήφους των ανθρώπων που αγωνιούν, που θέλουν να αλλάξει αυτή η κατάσταση. Ποια είναι η προοδευτική διακυβέρνηση που μας λένε, όταν στα βασικά δεν διαφοροποιείται σε τίποτα από αυτό που αυτά που ζούμε σήμερα; Εκτός βέβαια αν θεωρεί προοδευτικούς όλους αυτούς που έχει μαζέψει στα ψηφοδέλτιά του, που σουλατσάρει μαζί τους αγκαζέ κι εδώ στον Πειραιά: τους εφοπλιστές, τους μεγαλοεργολάβους της ζώνης. Ε όχι, δεν θα τους χαρίσουμε τη λέξη “πρόοδος” για να την αμαυρώνουν και άλλο. Για εμάς η πρόοδος βρίσκεται μέσα στο λαό, μέσα στον αγώνα του, στην πάλη του για κοινωνικές αλλαγές.

Αλλά, βλέπουμε και το ΠΑΣΟΚ, έτοιμο και πρόθυμο να αποτελέσει συμπλήρωμα σε οποιαδήποτε κυβέρνηση. Έτσι κι αλλιώς, δεν έχει απολέσει τις ευθύνες για τη συμμετοχή του σε τόσες και τόσες μνημονιακές κυβερνήσεις που λεηλάτησαν τις ζωές μας.

Και το ΜεΡΑ25 όμως, καλό θα είναι όταν λέει τη λέξη “ρήξη”, να ανοίγει και κανένα λεξικό να δει τι σημαίνει, γιατί ρήξη και όρκοι πίστης στην κομισιόν, στην ΕΕ, δεν πάνε μαζί. Γιατί ρήξη με το σύστημα, δεν μπορεί, δεν θέλει και δεν πρόκειται ποτέ να κάνει κάποιος, που αρνείται να το ονοματίσει αυτό το σύστημα και μάλιστα τρέχει και να το προστατεύσει τώρα που αρκετοί, κυρίως νέοι και νέες, φαίνεται ότι αρχίζουν να το αμφισβητούν, λέγοντας τους ο κύριος Βαρουφάκης ότι στην Ελλάδα δεν έχουμε ακριβώς καπιταλισμό, αλλά κάτι άλλο, που μόνο εκείνος ξέρει! Προσοχή στους πονηρούληδες των εκλογών, λοιπόν! Γιατί και αυτοί οι διάφοροι, στις ίδιες ράγες με τους άλλους κινούνται. Ας τους αφήσουμε λοιπόν μόνους τους να κάνουν τις κολεγιές τους. Απέναντί τους όλοι μας, με ισχυρό το ΚΚΕ. Μόνοι τους, όλοι αυτοί μια έγνοια έχουν, να γεμίζουν με κέρδη τα ταμεία των μονοπωλιακών, των επιχειρηματικών ομίλων.

Όλοι μας, όμως, ξέρουμε τι σημαίνει αυτό για τις ζωές μας. Και πρώτοι οι νέοι και οι νέες, οι χιλιάδες μαθητές που, όπως σε όλη την Ελλάδα έτσι κι εδώ στον Πειραιά, ξεχύθηκαν στους δρόμους λίγους μήνες πριν, αμέσως μετά το αποτρόπαιο έγκλημα στα Τέμπη και βροντοφώναξαν ότι δεν έφταιγε ούτε η κακιά η ώρα, ούτε η κακιά η χώρα, αλλά τα κέρδη τους και όσοι κυβέρνησαν και κυβερνούν αυτή τη χώρα. 

Και τα μεγάλα αυτά κέρδη δυστυχώς έχουν κοστίσει πάρα πολλές ανθρώπινες ζωές. Και οι Πειραιώτες το ξέρετε καλά, από τους αδικοχαμένους και τους σακατεμένους εργάτες της COSCO, την υγειονομική βόμβα των καζανιών στη Δραπετσώνα και το Πέραμα, τους αδικοχαμένους εργάτες της ζώνης. Όλα στο βωμό του κέρδους. Αυτή την ανάπτυξη θέλουν και η ΝΔ και ο ΣΥΡΙΖΑ και το ΠΑΣΟΚ. 

Φίλες και φίλοι, συντρόφισσες και σύντροφοι, σε εκείνον τον κόσμο, που έχει αγανακτήσει από την ασταμάτητη επίθεση που του κάνουν όλες η κυβερνήσεις, η μια μετά την άλλη, και μας λέει καλοπροαίρετα: “μα τώρα δεν μπορεί να γίνει κάτι να αλλάξει ριζικά, άμεσα η ζωή μας έστω και λίγο προς το καλύτερο”; Εμείς τού απαντάμε τα εξής και τον καλούμε να προβληματιστεί εδώ και τώρα: Καμία κυβέρνηση δεν έφερε άμεσα αλλαγές προς το συμφέρον του λαού. Το αντίθετο μάλιστα, όλες οι ως τώρα κυβερνήσεις, τελικά έφεραν άμεσες αλλαγές που μας κάνανε όμως τη ζωή χειρότερη, πιο δύσκολη. Ο λαός όμως, είδε άμεσες θετικές λύσεις, μόνο όταν ο ίδιος αγωνίστηκε κόντρα σε αυτές τις κυβερνήσεις που τον καταδυνάστευαν. Οι εργάτες της COSCO, για παράδειγμα, με τον αγώνα τους, με την αταλάντευτη και παλικαρίσια στάση τους, κατάφεραν να ενταχθούν στα Βαρέα και Ανθυγιεινά, να ανοίξουν τη συζήτηση για Συλλογική Σύμβαση Εργασίας, να βελτιώσουν τις συνθήκες της δουλειάς τους. Βλέποντας τη δύναμή τους, κατάφεραν να αποσπάσουν άμεσα αποτελέσματα και να νικήσουν τον ως τότε ανίκητο γίγαντα. Άρα ναι. Ο λαός μπορεί να δει και άμεσες λύσεις, μόνο δυναμώνοντας το ΚΚΕ και τον αγώνα του.

Γιατί ισχυρό ΚΚΕ και ταυτόχρονα αδύναμα τα κόμματα τα άλλα που θα συγκροτήσουν την επόμενη αντιλαϊκή κυβέρνηση, θα σημάνει, από την επόμενη κιόλας μέρα, ισχυρούς αγώνες με κατακτήσεις που θα βελτιώσουν τη ζωή των εργαζομένων. Το ΚΚΕ έχει αυτή τη δυνατότητα, γιατί η ίδια η πρόταση εξουσίας και εργατικής λαϊκής διακυβέρνησής, έχει ως κριτήριο μόνο τις σύγχρονες κοινωνικές ανάγκες και όχι τα κέρδη των λίγων, των εκμεταλλευτών του λαού. Γιατί ποτέ, σε όλη την ηρωική του πορεία, όχι απλά δε δεσμεύτηκε σ’ αυτούς που τα υπόλοιπα κόμματα προσκυνάνε, αλλά συγκρούεται μαζί τους με όλες του τις δυνάμεις. Αυτή η πρόταση του ΚΚΕ είναι και η ελπίδα για τη μεγάλη κοινωνική πλειοψηφία. 

Γιατί σήμερα, την εποχή των γιγάντιων τεχνολογικών επιτευγμάτων, της τεχνητής νοημοσύνης, στη χώρα μας, με τον τόσο μεγάλο πλούτο που έχει, τα τόσα φυσικά αγαθά, με το τεχνικά επιστημονικά καταρτισμένο εργατικό επιστημονικό δυναμικό της μπορεί ο λαός μας να απολαύσει τον πλούτο που ο ίδιος παράγει, να δουλεύει λιγότερο και να απολαμβάνει περισσότερα! 

Γιατί είναι παράλογο σήμερα, στη χώρα με τόσο ήλιο, τόσο ορυκτό πλούτο, νερό, αέρα, να μη μπορεί ο λαός μας, αξιοποιώντας σχεδιασμένα όλες τις πηγές ενέργειας, να απολαμβάνει φθηνό ρεύμα. 

Στη χώρα μας, με τόσους δασκάλους που σήμερα πολλοί είναι άνεργοι, είτε είναι βορά στους επιχειρηματίες της ιδιωτικής εκπαίδευσης, ή και στο ίδιο το κράτος, να υπάρχουν σχολεία χωρίς καθηγητές, χωρίς δασκάλους, χωρίς νηπιαγωγούς.

Γιατί είναι παράλογο, σήμερα, να μην μπορούν τα νέα ζευγάρια να έχουν το δικό τους σπίτι, με τα ενοίκια να είναι πλέον δυσβάσταχτα και εδώ στον Πειραιά. 

Γιατί είναι παράλογο, το μεγαλύτερο λιμάνι της χώρας να γίνεται ξενοδοχείο για φρεγάτες του ΝΑΤΟ, για κρουαζιερόπλοια και ταυτόχρονα ο λαός μας να χρυσοπληρώνει ένα μικρό ταξιδάκι μέχρι την Αίγινα. 

Γιατί είναι παράλογο σήμερα, την εποχή της τεράστιας επιστημονικής εξέλιξης, να θρηνούμε 57 και πλέον νεκρούς, επειδή θεωρείται κόστος η τηλεδιοίκηση, τα μέτρα ασφαλείας στις μεταφορές. 

Αυτό το παράλογο που βιώνουμε έχει όνομα: Λέγεται καπιταλισμός, το σύστημα δηλαδή που ζούμε και κάνει τους πλούσιους πλουσιότερους και τους φτωχούς φτωχότερους, που βάζει τα κέρδη του πάνω από τις ζωές μας! Σε αυτό το παλιό, το σάπιο, το ξεπερασμένο πλέον ιστορικά σύστημα είμαστε ενάντια του και θα το ανατρέψουμε μαζί με το λαό, για να φέρουμε το φωτεινό αύριο. Όλα αυτά, χρειάζονται το λαό πρωταγωνιστή στις εξελίξεις, όχι απλά ψηφοφόρο κυβερνήσεων, έτοιμο να γίνει αφέντης στον πλούτο που παράγει. Σε αυτή λοιπόν την διακυβέρνηση, το ΚΚΕ θα είναι μπροστά με όλες του τις δυνάμεις. 

Ναι, λοιπόν! Το ΚΚΕ και πρόγραμμα εξουσίας έχει και πρόγραμμα διακυβέρνησης έχει και είναι έτοιμο να συμβάλει, ώστε αυτή η πραγματικά λαϊκή διακυβέρνηση, να έρθει επιτέλους στο προσκήνιο. Και δεσμευόμαστε ότι θα κάνουμε τη νύχτα μέρα, με ένα πολύ πιο δυνατό ΚΚΕ πάντα στο πλάι του λαού, μέχρι την τελική του νίκη. Δεν θα σταματήσουμε ούτε λεπτό να μπαίνουμε μπροστά στο εργατικό-λαϊκό κίνημα, εκεί που κρίνεται η σταθερότητα για το λαό, για τη ζωή του, για την πρώτη κατοικία του, ενάντια σε πλειστηριασμούς και εξώσεις, παντού, όπως κάναμε και την προεκλογική περίοδο.

Κρατώντας γερά το νήμα των αγωνιστικών παραδόσεων και της κληρονομιάς του λαού μας. Τιμώντας τα 100 χρόνια της ηρωικής Κοκκινιάς. Τιμώντας την αντιφασιστική νίκη των λαών την 9η Μάη εκεί που χύθηκε το αίμα του Παύλου Φύσσα στο Κερατσίνι. Και όχι ψαρεύοντας χρυσαυγίτικες ναζιστικές ψήφους, όπως έκανε προχθές ο κύριος Τσίπρας. Είναι ντροπή και αίσχος για κάθε αριστερό, δημοκράτη, προοδευτικό άνθρωπο αυτά που ξεστόμισε και συνεχίζει και σήμερα να ξεστομίζει. Λες και δεν πέρασαν τόσα χρόνια εγκληματικής δράσης... Πόσοι παρασυρμένοι κ. Τσίπρα μπορεί να υπάρχουν ακόμα από τους 160.000 ψήφους που πήρε η Χρυσή Αυγή το 2019, και όχι 600.000 όπως γυρνάς και λες στα διάφορα κανάλια; Αλλά ο Τσίπρας και οι συν αυτώ έχουν μείνει κολλημένοι βλέπετε και μετράνε το 2012, γι’ αυτό και μεταλλάσσονται όλο και πιο δεξιά, όλο και πιο αντιδραστικά!

Οι εργαζόμενοι όμως, όλοι οι δημοκράτες του Πειραιά, πρέπει αυτά όλα να τα κάνουν κριτήριο ψήφου αυτή την Κυριακή. Όσοι και όσες σκέφτονταν ακόμα να ψηφίσουν το κόμμα του ΣΥΡΙΖΑ, κάτω από τη δικαιολογημένη αγανάκτηση που έχει προκαλέσει αυτή η διακυβέρνηση της ΝΔ, τους λέμε να τους εγκαταλείψουν όλους όσο είναι καιρός: Και τη ΝΔ και το ΣΥΡΙΖΑ. Γιατί, έτσι όπως το παρουσιάζει ο Τσίπρας, μάλλον και αυτοί που δολοφόνησαν τον Παύλο Φύσσα, που δολοφόνησαν τους εργάτες μετανάστες, που επιτέθηκαν σε συνδικαλιστές του ΠΑΜΕ, ήταν κάποιοι “παραπλανημένοι” άνθρωποι που πίστευαν ότι έτσι πολεμάνε το σύστημα, όπως είπε. Γιατί, τι διαφορά έχει να χαρακτηρίζεις παραπλανημένους αυτούς που γνωρίζουν όλα τα παραπάνω και -10 χρόνια μετά- επιμένουν να στηρίζουν αυτή την εγκληματική οργάνωση; Γιατί αλήθεια δεν κάνει ο Τσίπρας μια βόλτα στη Β' Πειραιά να του πουν για την πολύπλευρη στήριξη της εγκληματικής Χρυσής Αυγής από διάφορα ύποπτα επιχειρηματικά συμφέροντα και κυκλώματα; Δεν ξέρει μήπως, αυτό που ξέρουν όλοι οι Πειραιώτες, ότι οι χρυσαυγίτες, είχαν πάρει εργολαβία την επίθεση των εργοδοτών της Ζώνης στους αγωνιστές συνδικαλιστές, στους κομμουνιστές, στο ΠΑΜΕ;

Βέβαια, γνωρίζουν πολύ καλά ότι -και εδώ στον Πειραιά- ο δήθεν αντιστυστημικός Κασιδιάρης στέλνει τώρα συστημένες ψήφους σε συστημικά κόμματα. Έτσι ήταν, όμως, η σοσιαλδημοκρατία όπως ο ΣΥΡΙΖΑ. Δυστυχώς, πάντα έδινε τη δυνατότητα στους φασίστες να παίζουν τα παιχνίδια τους, γιατί βάφτιζε “προοδευτική” τη συνέχιση της αντιλαϊκής πολιτικής, και απογοήτευε εργατικές λαϊκές δυνάμεις.Εδώ στον Πειραιά, έχει αποδειχθεί πιο καθαρά, από ότι οπουδήποτε αλλού και ποιοι είναι αυτοί που ενισχύουν τους ναζί και ποιον έχουν πραγματικό αντίπαλό τους και πώς αντιμετωπίζονται. 

Μία είναι η πραγματική, γνήσια αντιφασιστική ψήφος μεθαύριο: Και αυτή είναι η ψήφος στο ΚΚΕ που τους πολεμάει και όχι, φυσικά σε αυτούς που τους χαϊδεύουν, για κάποια ψηφαλάκια! Και να ξέρετε, συντρόφισσες και σύντροφοι, τίποτα δεν είναι στάσιμο! Τρανό παράδειγμα: Για δεύτερη συνεχή χρονιά, το πάλαι ποτέ άπαρτο κάστρο της ΔΑΠ, το Πανεπιστήμιο Πειραιά, γέμισε με κόκκινα ψηφοδέλτια με το γαρύφαλλο του αγώνα και της ελπίδας, αναδεικνύοντας στις φοιτητικές εκλογές την “Πανσπουδαστική” σε πρώτη δύναμη ξανά, και μάλιστα με αυξημένα ποσοστά, ψήφους, στέλνοντας την παράταξη της ΝΔ στον αγύριστο, όπως έγινε σε όλη την Ελλάδα!

Με αυτό το μήνυμα αισιοδοξίας, αξιοποιούμε κάθε ώρα, κάθε λεπτό που απέμεινε. Για να βρει η 22η Μάη πιο ισχυρό τον λαό, με πιο ισχυρό ΚΚΕ και εδώ. Με κομμουνιστές βουλευτές και στην Α’ και στη Β’ Περιφέρεια του Πειραιά. Ναι, η ψήφος στο ΚΚΕ δυναμώνει άμεσα τη φωνή του λαού και μέσα στη βουλή, θα γίνει δύναμη στους αγώνες που θα δώσουμε. Είδατε με μόνο μια βουλευτή την Διαμάντω την Μανωλάκου όλα αυτά τα χρόνια τι καταφέραμε, τι αναδείξαμε, τι προβάλαμε. Φανταστείτε, να έχουμε περισσότερους βουλευτές σε όλο τον Πειραιά, σε όλη την Ελλάδα.

Γιατί η ψήφος στο ΚΚΕ είναι ψήφος ασυμβίβαστη με την υποταγή, με τον αντιλαϊκό μονόδρομο που καλλιεργεί αυτό το σύστημα. Είναι ψήφος τιμωρίας σε όσους μας έφεραν ως εδώ και μας ετοιμάζουν αντίστοιχη συνέχεια. Είναι ψήφος αποκάλυψης της αλήθειας, για κάθε τι που συμβαίνει σε βάρος του λαού μας. Είναι ψήφος ειλικρίνειας και εμπιστοσύνης, στη δύναμη που κρατάει στα χέρια του ο λαός και η νεολαία. Περισσότερο απ’ όλα, η ψήφος στο ΚΚΕ είναι ψήφος ελπίδας, αισιοδοξίας για να δυναμώσει η πάλη για μια συνολικά καλύτερη ζωή. Είναι η μόνη ψήφος που θα τους κόψει τον αέρα, θα δώσει όμως ευρύτερα ανάταση στον λαό μας. Είναι το ψηφοδέλτιο με το σφυροδρέπανο της ελπίδας, της περηφάνιας και της εντιμότητας.

Τώρα ΚΚΕ λοιπόν! Χιλιάδες νέοι ψήφοι να δώσουν ένα μεγάλο χτύπημα σε αυτό το σύστημα. Να μη χαθεί ούτε μια ψήφος για το ΚΚΕ. Να μετατρέψουμε την Κυριακή των εκλογών σε ένα κόκκινο ορμητικό ποτάμι από άκρη σε άκρη σε ολάκερη τη χώρα! Μπορούμε, θα τα καταφέρουμε και θα τα καταφέρουμε μόνοι τους και όλοι μας! Γιατί μόνο ο ο λαός σώζει τον λαό στον δρόμο της ανατροπής και τη Δευτέρα χρειάζεται ΚΚΕ ακόμα πολύ πιο δυνατό για να ανοίξουμε το δρόμο επιτέλους, για το μεγάλο, το ωραίο, το συγκλονιστικό! Γεια σας! Καλή δύναμη! Καλή υγεία σε όλους και όλες! Δεν περιμένουμε τίποτα από όλους αυτούς. Παίρνουμε τις ζωές στα χέρια μας. Πάμε στις εκλογές την Κυριακή σ' όλες τις κάλπες και ρίχνουμε δαγκωτό ΚΚΕ. ΚΚΕ δυνατό, η ελπίδα είναι εδώ!






