Φίλες και φίλοι, συντρόφισσες και σύντροφοι, Από απόψε ξεκινά η νέα προεκλογική περίοδος. Αύριο είναι η πρώτη μέρα της νέας προεκλογικής περιόδου. Ξεκινάμε, λοιπόν, όλοι και όλες μαζί, οι υποψήφιοι βουλευτές, μαζί με όλες και όλους τους συντρόφους και τους φίλους του Κόμματος και της ΚΝΕ στην Αττική, αλλά και σε όλη την Ελλάδα, με ακόμα μεγαλύτερη αισιοδοξία να δώσουμε τη νέα εκλογική μάχη για την ισχυροποίηση του ΚΚΕ. Κι αυτή η αισιοδοξία μας βέβαια πηγάζει και από το γεγονός ότι στις εκλογές του Μάη έγινε ένα θετικό βήμα. Η σημαντική ενίσχυση του ΚΚΕ, με ποσοστό 7,23%, με 427.000 ψήφους, 26 βουλευτές, κατακτώντας ξανά την τρίτη θέση στην Αττική, αυτή τη φορά με διψήφια ποσοστά στις εργατικές - λαϊκές γειτονιές, αλλά και με αύξηση σε όλες τις περιφέρειες πανελλαδικά, είναι το αισιόδοξο μήνυμα αυτών των εκλογών, χωρίς βέβαια να παραβλέπουμε τον συνολικό αρνητικό συσχετισμό. Το αντίθετο.  Όμως, η άνοδος του ΚΚΕ σε ψήφους και σε ποσοστά είναι ο λόγος για τον οποίο μπορούν σήμερα να χαμογελάνε χιλιάδες εργάτες και εργάτριες, άνθρωποι της βιοπάλης, φοιτητές, μαθητές. Ναι, η άνοδος του ΚΚΕ για κάθε άνθρωπο που νιώθει προοδευτικός, αριστερός, είναι μια ακτίνα φωτός στο σκοτάδι, άσχετα αν τελικά έφτασε στην κάλπη ή όχι, με το ψηφοδέλτιο του ΚΚΕ.Συναντάμε καθημερινά πολλούς ανθρώπους που μπορεί να μην μας ψήφισαν, να έκαναν άλλες επιλογές, όμως χαίρονται γιατί ενισχύθηκε σημαντικά το ΚΚΕ. Φανταστείτε, τους λέμε, πως θα νιώθατε αν είχατε και σεις συμβάλει σ’ αυτή την ενίσχυση. Κάντε το τώρα, ελάτε να κάνουμε το ΚΚΕ ακόμα πιο δυνατό! Και η χαρά σας θα είναι διπλή! Κάναμε ένα βήμα, ελάτε να κάνουμε μαζί τα επόμενα. 

Στις εκλογές του Ιούνη, με έναν άδικο εκλογικό νόμο, που κλέβει έδρες για να τις χαρίσει ως μπόνους στο πρώτο κόμμα, το επόμενο θετικό βήμα, πραγματική δρασκελιά, θα είναι το ΚΚΕ να κρατήσει και να αυξήσει τις 26 έδρες που μας έδωσε ο λαός, με ένα πιο μεγάλο εκλογικό ποσοστό. 

Μπορούμε να τα καταφέρουμε παντού και εδώ στην Αττική, που το Κόμμα μας μέτρησε στις εκλογές του Μάη 12 βουλευτές, αλλά και σε όλες τις εκλογικές περιφέρειες που για πρώτη φορά εκλέγουν βουλευτή του ΚΚΕ. Και μιλάω για την πατρίδα μου τη Φθιώτιδα, τα Τρίκαλα, τον Βόλο, την Κοζάνη, τα Χανιά, τη Μεσσηνία, τα Γιάννενα, οι οποίες φυσικά προστίθενται στην Αχαία, την Αιτωλοακαρνανία, την Εύβοια, τη Λάρισα, το Ηράκλειο τις δύο περιφέρειες της Θεσσαλονίκης, που είχαμε και πριν. Χωρίς φυσικά να ξεχνάμε τη Λέσβο που ο στόχος μας είναι να ξανακερδίσουμε την έδρα. Θα δώσουμε, λοιπόν, τη μάχη παντού σε όλες τις εκλογικές περιφέρειες, γιατί κάθε ψήφος μετράει, κάθε ψήφος προστίθεται στο εκλογικό ποσοστό του Κόμματος. Δείτε για παράδειγμα, πώς η σημαντική άνοδος του ΚΚΕ στις μονοεδρικές, ιδιαίτερα στα νησιά του Ιονίου, συνέβαλε στο συνολικό εκλογικό ποσοστό. Καλούμε, λοιπόν, τους 427.000 ψηφοφόρους που εμπιστεύτηκαν το ΚΚΕ, πολλοί για πρώτη φορά, να το ξανακάνουν. 

Σήμερα έχουν ακόμα περισσότερους λόγους για να πάνε ξανά στην κάλπη και να ρίξουν ξανά το ψηφοδέλτιο του ΚΚΕ. Να μη χαθεί καμία ψήφος λόγω αποχής. Να παρθούν όλα τα απαραίτητα μέτρα για αυτό. Καλούμε όσους σκέφτηκαν να ψηφίσουν KKE, αλλά τελευταία στιγμή δίστασαν, να το κάνουν τώρα. Δε χρειάζεται να δώσουν τόση δύναμη στη ΝΔ, στο ΣΥΡΙΖΑ, στο ΠΑΣΟΚ. Δεν χρειάζεται να σκορπίσουν οι ψήφοι τους σε άλλα μικρότερα σχήματα. Γιατί στις 25 του Ιούνη αυτό που θα μετρήσει είναι πόσο δυνατό θα είναι το ΚΚΕ, το μόνο κόμμα που με συνέπεια, σταθερότητα και μαχητικότητα μπορεί να κάνει αντιπολίτευση στην κυβέρνηση της ΝΔ και την στρατηγική που αυτή θα εφαρμόσει. Μπορούμε να τα καταφέρουμε! Γιατί σήμερα δεν υπάρχει πια το εκβιαστικό δίλημμα “σταθερότητα ή ακυβερνησία”. Βέβαια, για εμάς αυτό το δίλημμα δεν υπήρξε ποτέ. Ξέραμε και ξέρουμε ότι δεν υπάρχει περίπτωση να μη φτιάξουν κυβέρνηση τα κόμματα που έχουν κοινό αντιλαϊκό πρόγραμμα. Θα μπορούσαν να το κάνουν και σε αυτή τη Βουλή που διαλύεται σήμερα. Θέλουν, όμως, να λεηλατήσουν τις ψήφους των εργατικών - λαϊκών ανθρώπων που δεν “τσίμπησαν” στα διλήμματά τους και τους γύρισαν την πλάτη. Τώρα είναι φανερό ότι η ΝΔ θα συγκροτήσει κυβέρνηση, μάλλον αυτοδύναμη, καθώς μπορεί να το πετύχει αυτό ακόμα και με μικρότερο ποσοστό από αυτό που πήρε στις 21 Μάη.  Στο χέρι μας είναι να τη δυσκολέψουμε.

Φίλες και φίλοι συντρόφισσες και σύντροφοι Αυτό που έλεγε προεκλογικά το ΚΚΕ, ότι η επόμενη κυβέρνηση θα είναι από χέρι αντιλαϊκή, είναι σήμερα κατανοητό και αποδεκτό από περισσότερους.	Σήμερα το εκβιαστικό δίλημμα “Μητσοτάκης ή Τσίπρας”, “κυβέρνηση ΝΔ ή προοδευτική διακυβέρνηση”, έχει καταρρεύσει, μαζί με τα ποσοστά του ΣΥΡΙΖΑ που, ως πολιτικό κόμμα, με τη στάση του και ως κυβέρνηση και ως αντιπολίτευση, “ξέπλυνε” την πολιτική της ΝΔ και τελικά την τροφοδότησε και με δεκάδες χιλιάδες ψήφους.  Βέβαια, ποτέ δεν ήταν αυτό το πραγματικό δίλημμα για τον λαό. Γιατί ακόμα και αν προέκυπτε η περιβόητη προοδευτική κυβέρνηση “μούφα”, όπως τη χαρακτηρίσαμε, θα ήταν κι αυτή από χέρι αντιλαϊκή, θα κινούνταν με τους ίδιους στόχους, θα είχε τις ίδιες δεσμεύσεις με την κυβέρνηση της ΝΔ. 

Το μόνο ερώτημα που υπάρχει σήμερα, είναι ποιος μπορεί να αποτελέσει μαχητική, στρατηγική αντιπολίτευση απέναντι στην κυβέρνηση της ΝΔ. Σε μια αντιλαϊκή κυβέρνηση που όχι μόνο θα συνεχίσει, αλλά θα κλιμακώσει την επίθεση στους εργαζόμενους και το λαό για λογαριασμό των επιχειρηματικών ομίλων. Εμείς έχουμε ήδη αποκαλύψει στον λαό ότι τα δύσκολα είναι μπροστά. 

Το κυβερνητικό πρόγραμμα της «επόμενης ημέρας» περιλαμβάνει τα πάνω από 300 αντιλαϊκά προαπαιτούμενα του Ταμείου Ανάκαμψης, τις αξιολογήσεις της επενδυτικής βαθμίδας, τα ματωμένα πλεονάσματα και τη δημοσιονομική πειθαρχία με βάση τις δεσμεύσεις της ΕΕ και το Πρόγραμμα Σταθερότητας. Αυτές τις δεσμεύσεις έρχεται να υπενθυμίσει η Εαρινή Έκθεση της Κομισιόν και να αποκαλύψει τα ψέματα που διακινεί η ΝΔ και από κοντά ο ΣΥΡΙΖΑ και το ΠΑΣΟΚ. Είναι δεσμευμένοι να διασφαλίσουν μια συνετή δημοσιονομική πολιτική, περιορίζοντας τις πρωτογενείς δαπάνες για παράδειγμα στην υγεία, την παιδεία, στην πρόνοια. Είναι δεσμευμένοι να υλοποιήσουν με πιο γοργούς ρυθμούς τις αντιλαϊκές μεταρρυθμίσεις, να διαμορφώσουν ένα ακόμα πιο φιλικό φορολογικό σύστημα για τους επενδυτές, Είναι δεσμευμένοι να μειώσουν τα μη εξυπηρετούμενα δάνεια, με ό,τι αυτό σημαίνει για τους χιλιάδες πλειστηριασμούς. Και βέβαια είναι δεσμευμένοι να μην προχωρήσουν σε καμιά αύξηση μισθού λόγω προϋπηρεσίας μέχρι το 2027. Με δυο λόγια, τριετίες τέλος! 

Είναι δεσμευμένοι, επίσης, απέναντι στο ΝΑΤΟ και τις ΗΠΑ με την εμπλοκή της χώρας μας στον πόλεμο στην Ουκρανία, αλλά και σε άλλα επικίνδυνα σχέδια που φτάνουν μέχρι και σε διευθετήσεις στα ελληνοτουρκικά με ΝΑΤΟϊκή σφραγίδα και τόσα άλλα. Αυτή, φίλες και φίλοι, συντρόφισσες και σύντροφοι, είναι με δύο λόγια η «σταθερότητα» που υπόσχεται ότι θα εξασφαλίσει η επόμενη κυβέρνηση της ΝΔ. Σταθερότητα φυσικά για το κεφάλαιο, που, όμως, σημαίνει μεγαλύτερη αστάθεια και ανασφάλεια για το λαό. 	Στο στόχο, όμως, αυτής της σταθερότητας για το κεφάλαιο, συναντιούνται και η ΝΔ, και ο ΣΥΡΙΖΑ και το ΠΑΣΟΚ, ανεξάρτητα τι λένε, ή μάλλον τι δεν λένε… Όσο ανάγκη έχει το κεφάλαιο από μια κυβέρνηση που θα υλοποιεί τους στόχους του, άλλο τόσο έχει ανάγκη και από μια αντιπολίτευση “συναινετική”, “συστημική”, μια αντιπολίτευση που θα “βάζει πλάτη” στα δύσκολα, στα σημαντικά και κρίσιμα, θα επιδιώκει να εξασφαλίζει την εργατική - λαϊκή συναίνεση για να αυξάνονται τα κέρδη των λίγων. 	Και τέτοια “αντιπολίτευση” είχε και έχει: Είναι ο ΣΥΡΙΖΑ και το ΠΑΣΟΚ. 	Τα κόμματα, που για να μην πάμε πολύ μακριά, τα τέσσερα προηγούμενα χρόνια, ψήφισαν το 50% και το 70% των νόμων της ΝΔ αντίστοιχα, ζητούσαν υπουργούς κοινής αποδοχής με τον Μητσοτάκη, αποθέωναν την κοινωνική συνοχή και καλούσαν σε υποταγή και συναίνεση σε κρίσιμες στιγμές που ο λαός μας δοκιμαζόταν και έπρεπε να παλέψει για να σωθεί! Με την πολιτική τους και την στάση τους, έδιναν έτσι αρκετό χρόνο στην κυβέρνηση της ΝΔ και στο σάπιο καπιταλιστικό σύστημα για να σωθούν αυτοί, σε βάρος του ελληνικού λαού.Το ίδιο θα ξανακάνουν, γιατί συμφωνούν στις στρατηγικές επιλογές του κεφαλαίου και της ΕΕ. Μην έχει κανείς αυταπάτες. Άλλωστε τώρα πια η πείρα επιβεβαιώνει ότι η σοσιαλδημοκρατία σε όλες τις εκδοχές της, είτε με τη μορφή του ΠΑΣΟΚ είτε με τη μορφή του ΣΥΡΙΖΑ, όχι μόνο δεν μπορεί να δώσει απάντηση από τη σκοπιά των λαϊκών συμφερόντων, αλλά αποτελεί συνεχώς σημαντικό στήριγμα της αντιλαϊκής πολιτικής. Το απέδειξε, άλλωστε, και η κυβερνητική τους πορεία: Όταν ψήφισαν τα μνημόνια το ένα μετά το άλλο, όταν έφεραν νέα αντιλαϊκά μέτρα, όταν συγκυβέρνησαν με τη Δεξιά, το ΠΑΣΟΚ δύο φορές με τη ΝΔ, ο ΣΥΡΙΖΑ με τους ΑΝΕΛ. Όταν με ευκολία πλαισίωναν τα ψηφοδέλτιά τους γνωστοί “δεξιοί”. Όταν στήριξαν όλες τις κατευθύνσεις της ΕΕ, του ΝΑΤΟ και τόσα άλλα. Το απέδειξαν, τα «συνθέσιμα» προγράμματα που κατέθεσαν προεκλογικά και όλα υπηρετούσαν τους ίδιους στρατηγικούς στόχους και τις κοινές τους επιλογές. 

Γι’ αυτό, άλλωστε, όλη η συζήτηση πριν τις 21 Μαΐου ήταν με ποια σύνθεση και ποιες συνεργασίες θα μπορεί να προκύψει η επόμενη κυβέρνηση και όχι φυσικά τι θα υλοποιήσει και για ποιον. Για αυτό το ΠΑΣΟΚ φιγούραρε ως διαθέσιμο είτε με ΝΔ είτε με ΣΥΡΙΖΑ. Και σήμερα πάλι ξαναδηλώνει διαθέσιμο, με βάση δηλώσεις στελεχών του, αν η ΝΔ δεν καταφέρει να βγάλει αυτοδυναμία. 

Αυτή η πολιτική είναι που οδηγεί στην απογοήτευση και την συντηρητικοποίηση ενός λαϊκού κόσμου, στην πεποίθηση ότι δεν υπάρχει εναλλακτική. Αυτή η πολιτική είναι που, τελικά, έβαφε μπλε τον χάρτη στις πρόσφατες εκλογές. Ο ΣΥΡΙΖΑ και το ΠΑΣΟΚ στην πραγματικότητα θα καταλάβουν τα “υπουργεία αντιπολίτευσης” στην επόμενη αντιλαϊκή κυβέρνηση της ΝΔ. Δείτε τώρα τι λένε: Ζητάνε τη στήριξη του λαού για να μην είναι παντοδύναμη η κυβέρνηση της ΝΔ. 

Τους απαντάμε: Καμιά αστική κυβέρνηση, όσους βουλευτές  κι αν έχει, δεν είναι παντοδύναμη, όταν υπάρχει εργατικό - λαϊκό κίνημα, όταν υπάρχει δυνατό ΚΚΕ! Και σε αυτή τη χώρα υπάρχει Κομμουνιστικό Κόμμα Ελλάδας, που στις εκλογές του Μάη πήρε 7,23%, και στις επόμενες μπορεί να δυναμώσει ακόμα περισσότερο. Και δυνατό ΚΚΕ σημαίνει δυνατό εργατικό κίνημα, δυνατός λαός να βάλει εμπόδια, να καθυστερήσει, να έχει ακόμα και κατακτήσεις. 

Ας τα αφήσουν αυτά, στρώσανε κόκκινα χαλιά στη ΝΔ και τον Μητσοτάκη και τώρα κλαψουρίζουν για τη δήθεν παντοδυναμία του. Όταν βέβαια δεν κλαψουρίζουν για τα ποσοστά της ΝΔ, κλαψουρίζουν για τα χαμηλά ποσοστά της «Αριστεράς». Τους λέμε αυτό που τους λένε και οι αριστεροί, οι προοδευτικοί άνθρωποι που τους γύρισαν την πλάτη και στήριξαν το ΚΚΕ. Το ΚΚΕ πολέμησε στην πράξη την πολιτική της κυβέρνησης Μητσοτάκη και οι δυνάμεις του δεν αθροίζονται με αυτούς που ψήφιζαν δεκάδες αντιλαϊκούς νόμους της. Ναι, δεν αθροίζονται αυτοί που έσπαγαν τις απαγορεύσεις, στο όνομα της πανδημίας, με αυτούς που έβαζαν πλάτη, κι έλεγαν ότι δήθεν «θα λογαριαστούνε μετά». 

Δεν μπορεί να αθροιστούν αυτοί που καταψήφιζαν την επικίνδυνη διεύρυνση του ΝΑΤΟ, με αυτούς που την υπερψήφιζαν και υποδέχονταν τον Ζελένκσι και τους ναζί του Αζόφ μέσα στην ελληνική βουλή. 

Αυτοί που πάλεψαν για να μην μετατραπούν οι χώροι δουλειάς σε «ειδικές οικονομικές ζώνες», χωρίς δικαιώματα για τους εργαζόμενους, με αυτούς που ψήφιζαν τους νόμους του Άδ.  Γεωργιάδη. Με αποτέλεσμα σήμερα να θρηνούμε έναν νεκρό και δύο σακατεμένους εργάτες στη Ζώνη του Περάματος. Αυτό είναι το πραγματικό περιεχόμενο της ανάπτυξης που υπόσχεται η ΝΔ και την σιγοντάρουν τ’ άλλα κόμματα. Κέρδη πάλι βαμμένα στο αίμα των εργατών! Είναι χαρακτηριστικό ότι ένα μεγάλο μέρος της Συλλογικής Σύμβασης Εργασίας της Ναυπηγοεπισκευαστικής αφορά στα μέτρα υγιεινής και ασφάλειας. Αυτή την ΣΣΕ δεν την έκαναν υποχρεωτική η προηγούμενη κυβέρνηση του ΣΥΡΙΖΑ και η επόμενη της ΝΔ.

Δεν μπορούν να αθροιστούν αυτοί που πάλεψαν το φασισμό και την ΧΑ, με αυτούς που ανακάλυπταν εν έτει 2023 παραπλανημένους ψηφοφόρους για να δικαιολογήσουν το ψάρεμα ψήφων στα βρώμικα νερά του φασισμού, όπως ο Τσίπρας, η Κωνσταντοπούλου και ο Βαρουφάκης. Και πολλά ακόμη. 

Καθαρές κουβέντες. Όπως καθαρές είναι οι κουβέντες μας και για τα “κόμματα μιας χρήσης”, όπως αυτά που τώρα έμειναν εκτός βουλής. Είναι κόμματα που  επιστρατεύονται, όχι όλα, για να αξιοποιηθούν σε διάφορα παιχνίδια στο πλαίσιο του αστικού πολιτικού συστήματος, και στη συνέχεια με την ίδια ευκολία που εμφανίστηκαν με την ίδια  αποσύρονται. Δεν έχουν να προσφέρουν τίποτα στο λαό, για αυτό δεν πρέπει να χαθεί καμία λαϊκή ψήφος σ’ αυτά τα κόμματα. Θυμηθείτε τα τελευταία 15 χρόνια είχαμε ΛΑΟΣ, ΔΗΜΑΡ, ΑΝΕΛ, ΠΟΤΑΜΙ, ΕΝΩΣΗ ΚΕΝΤΡΩΩΝ, ΜΕΡΑ25, που μπήκαν στη βουλή, εγκλώβισαν και παρέσυραν λαϊκό κόσμο και μετά είτε επέστρεψαν στην κοίτη των βασικών αστικών κομμάτων, είτε έδωσαν τη θέση τους σε νέους διάττοντες αστέρες για να δώσουν κι αυτοί με τη σειρά τους ανάσα βοήθειας στο σάπιο σύστημα. Καμιά ψήφος, λοιπόν, δεν πρέπει να πάει χαμένη, να σκορπίσει «δεξιά» κι «αριστερά», αλλά να πέσει, με ακόμα μεγαλύτερη αποφασιστικότητα, μόνο στο ΚΚΕ!

Φίλες και φίλοι, συντρόφισσες και σύντροφοι,Αυτό που μετράει στις 25 Ιούνη είναι πόσο δυνατό θα βγει το ΚΚΕ, το μόνο κόμμα που με συνέπεια, σταθερότητα και μαχητικότητα μπορεί να κάνει πραγματική μαχητική αντιπολίτευση στην κυβέρνηση της ΝΔ και τη στρατηγική που αυτή θα εφαρμόσει. Το έχει αποδείξει όλα τα προηγούμενα χρόνια από τη δράση του στη βουλή και κυρίως το έχει αποδείξει μαζί με το λαό και τη νεολαία στους δρόμους του αγώνα. 	Γι’ αυτό τώρα το ΚΚΕ πρέπει να δυναμώσει ακόμη περισσότερο. Ακόμη και από εργαζόμενους που δεν έκαναν το βήμα και μπορούν να το κάνουν τώρα. 
	
Γιατί το ΚΚΕ: -Είναι το μοναδικό κόμμα που είναι συνεπής αντίπαλος αυτής της πολιτικής, γιατί στο δίλημμα «ή τα κέρδη των λίγων ή οι ζωές των πολλών» απαντάει καθαρά: Οι ζωές των πολλών κόντρα στα κέρδη των λίγων.  -Είναι το μοναδικό κόμμα που συγκρούεται με το σύστημα, την ΕΕ, τους επιχειρηματικούς ομίλους που υπηρετούν τα άλλα κόμματα. -Είναι το μόνο κόμμα που δεν έχει δεσμεύσεις από το σύστημα και γι’ αυτό αποτελεί τη μόνη αντισυστημική επιλογή. -Είναι το μοναδικό κόμμα που παλεύει για να αλλάξουν οι αρνητικοί συσχετισμοί, που έχει Πρόγραμμα εξουσίας-διακυβέρνησης το οποίο προβλέπει να πάρει ο λαός τις τύχες του στα χέρια του, να μην εναποθέτει τις ελπίδες του σε επίδοξους «σωτήρες».
Σήμερα όλοι και όλες χρειάζεται να σκεφτούν, αλλά και να απαντήσουν: 

-Ποιος θα είναι αύριο στους χώρους δουλειάς, στα εργοστάσια, στα γραφεία, στις επιχειρήσεις, όταν η εργοδοσία θα ζητάει περισσότερες θυσίες, παλεύοντας για να υπογραφούν περισσότερες συλλογικές συμβάσεις; -Ποιος θα είναι αύριο στις γειτονιές, όταν οι λαϊκές οικογένειες θα κινδυνεύουν να χάσουν το σπίτι τους από τα κοράκια των funds και των τραπεζών; -Ποιος θα είναι αύριο απέναντι στην κυβέρνηση όταν θα ζητάει νέες θυσίες για να φορτώσει στο λαό τα βάρη μιας πιθανής νέας κρίσης για να σωθούν ξανά οι επιχειρηματικοί όμιλοι και οι τράπεζες;	-Ποιος θα είναι αύριο απέναντι στη νέα λιτότητα, στις νέες περικοπές κοινωνικών δαπανών στην παιδεία, την υγεία, την πρόνοια στο όνομα των πρωτογενών πλεονασμάτων; -Ποιος θα είναι αύριο στα αγροτικά μπλόκα δίπλα στους βιοπαλαιστές αγρότες, δίπλα στους αυτοαπασχολούμενους επαγγελματίες που θα παλεύουν για την επιβίωσή τους; 

-Ποιος θα είναι μπροστά με τους καλλιτέχνες και διανοούμενους, τους εργάτες του πνεύματος, της τέχνης και της ζωής για την πολιτιστική ανάταση του τόπου, για τις μεγάλες υπερβάσεις; -Ποιος θα εμποδίσει ακόμη και αντιδραστικές αλλαγές που έχει στα σχέδιά της η ΝΔ, με μια συνταγματική αναθεώρηση, για παράδειγμα για το άρθρο 16, όταν ακόμα και προεκλογικά ΣΥΡΙΖΑ και ΠΑΣΟΚ δηλώνουν ανοιχτοί σε ένα τέτοιο ενδεχόμενο; -Ποιος θα είναι αύριο στις επάλξεις του αγώνα ενάντια στην ίδρυση ιδιωτικών Πανεπιστημίων και στην παραπέρα εμπορευματοποίηση της Υγείας και τόσων άλλων; 

-Ποιος θα είναι αύριο απέναντι στη ιμπεριαλιστική εμπλοκή στο πλευρό του ΝΑΤΟ στην Ουκρανία, η οποία παίρνει νέες επικίνδυνες διαστάσεις με θύματα το λαό μας και τη νεολαία; -Ποιος θα είναι απέναντι στις νέες επικίνδυνες εξελίξεις που μαγειρεύονται στα ελληνοτουρκικά, με αμερικάνικη και ΝΑΤΟϊκή ομπρέλα και σε βάρος των κυριαρχικών δικαιωμάτων μας; 

-Ποιος θα είναι μπροστά, ώστε να ανοίξει ο δρόμος για να γίνει ο ίδιος ο λαός πρωταγωνιστής των εξελίξεων, να αναλάβει ο ίδιος την εξουσία με καθαρό εργατικό – φιλολαϊκό πρόγραμμα, κεντρικού επιστημονικού σχεδιασμού της οικονομίας, των υπηρεσιών, με άμεση συμμετοχή και εργατικό – λαϊκό έλεγχο, σε μια νέα κοινωνία ανατροπής της σημερινής σαπίλας και βαρβαρότητας; 

Η απάντηση είναι για όλους και όλες αυτονόητη: Εκεί θα είναι το ΚΚΕ και οι βουλευτές του. Όσο περισσότεροι είναι αυτοί οι βουλευτές, τόσο πιο δυνατοί θα είναι αυτοί οι αγώνες που πρέπει να δώσουμε όλοι μαζί. Κάναμε το βήμα, σκεφτείτε τι θα γίνει αν κάνουμε το άλμα. Πάμε να το καταφέρουμε. Μπορούμε! Προχωράμε, λοιπόν, δυναμικά. Δεν εφησυχάζουμε με τα όσα πετύχαμε. Ξέρουμε ότι πολύ περισσότεροι στρέφουν τώρα τα βλέμματά τους και τις ελπίδες τους προς το ΚΚΕ. Πρέπει να ανταποκριθούμε στις προσδοκίες τους. Πάμε, λοιπόν, να δώσουμε και αυτή τη μάχη με ρεαλισμό και αισιοδοξία. Για να είναι ακόμα πιο δυνατό το ΚΚΕ στις 26 Ιουνίου. Για να είναι πιο δυνατός ο λαός. ΚΚΕ δυνατό, η ελπίδα είναι εδώ!
