Φίλες και φίλοι, 
συντρόφισσες και σύντροφοι
Είμαστε ξανά εδώ στη Θεσσαλονίκη για να δώσουμε με ακόμα μεγαλύτερη αισιοδοξία τη νέα εκλογική μάχη για την ισχυροποίηση του ΚΚΕ. Στις εκλογές του Μάη έγινε ένα θετικό βήμα, μέσα σε ένα αρνητικό συσχετισμό που παραμένει. Τώρα πάμε να κάνουμε και τα επόμενα. Γιατί ξέρουμε ότι η ισχυροποίηση του ΚΚΕ ήταν το μόνο στοιχείο του εκλογικού αποτελέσματος που έκανε πολλούς να χαμογελάσουν, ακόμα και πολλούς που τελικά δεν το ψήφισαν. Τους λέμε να το κάνουν τώρα, για να χαμογελάσουμε περισσότερο όλοι μαζί. Για να κοπεί το χαμόγελο σε όσους ονειρεύονται “πανίσχυρες” κυβερνήσεις που θα τσακίζουν τους εργαζόμενους ή όσους καλλιεργούν τέτοιους φόβους για να εκβιάσουν πάλι τον λαό πάνω από την κάλπη. Τώρα χρειάζεται ακόμα πιο δυνατό ΚΚΕ για 100% μαχητική, λαϊκή αντιπολίτευση απέναντι στην αντιλαϊκή πολιτική της κυβέρνησης της ΝΔ και στη συναίνεση που θα της παρέχουν όλοι οι άλλοι. Αυτό είναι που θα μετρήσει για τον λαό απέναντι στα δύσκολα που του ετοιμάζουν για την επόμενη μέρα. Γι’ αυτό λέμε: στις 25 Ιουνίου ΚΚΕ δυνατό, γιατί η ελπίδα βρίσκεται μόνο εδώ! Η σημαντική η άνοδος που καταγράφει το ΚΚΕ στην Περιφέρεια Κεντρικής Μακεδονίας, σε όλες τις εκλογικές Περιφέρειές της, σε όλα τα αστικά κέντρα και τα χωριά, μας γεμίζει με αισιοδοξία, γιατί αποδεικνύει την αύξηση του κύρους του Κόμματος στον λαό. Αναδεικνύει ότι αυτή η ψήφος στο ΚΚΕ αποτελεί συνειδητή επιλογή χιλιάδων που συμπορεύτηκαν με τους κομμουνιστές τα τελευταία χρόνια σε όλα τα μέτωπα πάλης για την υπεράσπιση των δικαιωμάτων του λαού και της νεολαίας, κόντρα στην πολιτική που συνθλίβει τη ζωή τους.Η ανάδειξη του ΚΚΕ σε τρίτο κόμμα στις λαϊκές γειτονιές,  στο Γ' και στο Δ' Διαμέρισμα του Δήμου Θεσσαλονίκης, αντικατοπτρίζει τους δεσμούς που αναπτύχθηκαν όλα τα τελευταία χρόνια μέσα από τους αγώνες και τις πολύμορφες άλλες δράσεις όπου πρωτοστάτησαν οι κομμουνιστές και οι κομμουνίστριες. 

Στους αγώνες της εργατικής τάξης σε μια σειρά χώρους δουλειάς, για την απόκρουση της εργοδοτικής επίθεσης, όπως στη «Μαλαματίνα», σε επιχειρήσεις Τροφίμων, Μετάλλου, στις Κατασκευές, στις Τηλεπικοινωνίες, στον Επισιτισμό - Τουρισμό και αλλού. 

Στους αγώνες για να εμποδιστούν πλειστηριασμοί και εξώσεις εργατικών - λαϊκών οικογενειών, στους αγώνες ενάντια στην εμπλοκή της χώρας μας στα ΝΑΤΟικά σχέδια και τη μετατροπή της Θεσσαλονίκης σε ορμητήριο θανάτου. 

Το ΚΚΕ εξέλεξε δύο βουλευτές στη Θεσσαλονίκη, τον Γιάννη Δελή στην Α' Θεσσαλονίκης και τον Λεωνίδα Στολτίδη στη Β' Θεσσαλονίκης, που τα προηγούμενα 4 χρόνια βρέθηκαν μπροστά στους αγώνες του λαού και της νεολαίας της περιοχής. Έδωσαν μαζί μάχες για την υπεράσπιση των δικαιωμάτων του λαού από την επίθεση που δέχθηκε σε κάθε πτυχή της ζωής του, για τα εργασιακά, το εισόδημα, το περιβάλλον, την Υγεία, την Παιδεία, για την υπεράσπιση της λαϊκής κατοικίας από τα «κοράκια» των τραπεζών και τα funds, κ.ά. Την περίοδο 2019 - 2023 κατατέθηκαν από το ΚΚΕ στη Βουλή περισσότερες από 600 Ερωτήσεις, Επίκαιρες Ερωτήσεις και Αναφορές για τα προβλήματα του λαού στη Θεσσαλονίκη και ευρύτερα την Κεντρική Μακεδονία.

Το ΚΚΕ φρόντισε να “μπουν” στη Βουλή αιτήματα των εργαζομένων της περιοχής για καταβολή μισθών, επιδομάτων και ενσήμων, σε χώρους όπως τα πρώην σούπερ μάρκετ «Καρυπίδης», η «Εξπρές Σέρβις», η νηματουργία «Βαρβαρέσος», τα ιδιωτικά φροντιστήρια, η ΕΛΒΟ, ο ΟΑΣΘ, η MLS. Αλλά και για την υπογραφή Συλλογικής Σύμβασης Εργασίας στη ΣΙΔΕΝΟΡ, για να παρθούν πίσω οι απολύσεις για εργαζόμενους - συνδικαλιστές, π.χ. του Συνδικάτου Εργατοϋπαλλήλων Μεταλλείων και Λατομείων Βόρειας Ελλάδας, του Σωματείου Εργολαβικών Εργαζομένων του ΑΠΘ, καθώς και οι μαζικές απολύσεις στη «Μαλαματίνα», στην «Ελληνικός Χρυσός». Για εργατικά «ατυχήματα», όπως η πτώση εναερίτη του ΟΤΕ στον δήμο Λαγκαδά, στα εργοτάξια του μετρό, κ.α.

Οι βουλευτές του ΚΚΕ έδωσαν τη μάχη μαζί με τον λαό της περιοχής για να σταματήσει η καύση καρκινογόνων καυσίμων στην ΤΙΤΑΝ ΑΕ, για τη δυσοσμία στην περιοχή του δήμου Κορδελιού - Ευόσμου από τη βιομηχανική δραστηριότητα των ΕΛΠΕ, για τη ρύπανση της λίμνης Κορώνειας. Για την αντιπλημμυρική θωράκιση περιοχών της Κεντρικής Μακεδονίας, ενάντια στην εκποίηση - ιδιωτικοποίηση της μαρίνας Αρετσούς στην Καλαμαριά. Για τον επανασχεδιασμό της πυροπροστασίας στην Ανατολική Θεσσαλονίκη με βάση τις ανάγκες που γεννά η αύξηση του πληθυσμού της περιοχής. 

Για την αύξηση της χρηματοδότησης και την πρόσληψη όλου του αναγκαίου προσωπικού στα νοσοκομεία και τα Κέντρα Υγείας. Για την επαναλειτουργία όλων των ΜΕΘ στα Νοσοκομεία της περιοχής. Για τη στελέχωση της ΜΕΘ νεογνών στο Ιπποκράτειο, για τη στελέχωση και μεταφορά της μονάδας ημερήσιας νοσηλείας του Θεαγένειου. Αλλά και για τα προβλήματα των εργαζομένων σε ΕΟΔΥ, ΚΕΘΕΑ, ΟΚΑΝΑ.	Και φυσικά φέραμε στη Βουλή και το θέμα της στελέχωσης του ΕΚΑΒ με άμεσες προσλήψεις οδηγών και διασωστών που, αν είχαν προχωρήσει, τώρα μπορεί να ζούσαν και η γυναίκα στην Κω και η νέα κοπέλα στη Νέα Μάκρη.  Αλήθεια πόσο κυνικές, απαράδεκτες είναι οι δηλώσεις του Πλεύρη που είπε ότι δεν μπορούμε να έχουμε δημόσιες δομές υγείας όλον τον χρόνο σε ένα νησί, επειδή γεμίζει με τουρίστες το καλοκαίρι; Τουρισμό και κέρδη θέλουν να έχουν όλον τον χρόνο, αλλά η υγεία του λαού αποτελεί γι αυτούς “κόστος”. Πόσο επίκαιρο, είναι το σύνθημα “τα κέρδη τους ή οι ζωές μας”.
	
Οι βουλευτές του ΚΚΕ πάλεψαν μαζί τους και ανέδειξαν τα προβλήματα και τις διεκδικήσεις μαθητών, φοιτητών, σπουδαστών. Για να μην υποβαθμιστούν τα πτυχία των σπουδαστών των ΕΠΑΣ - ΟΑΕΔ, να εξοπλιστούν οι σχολές τους και να κολληθούν τα ένσημα της περιόδου αναστολής εργασίας. Να εξασφαλιστεί η πρακτική άσκηση των σπουδαστών των ΙΕΚ ΠΑΣΤΕΡ χωρίς παραπέρα επιβάρυνσή τους. Για να εξασφαλιστεί η πρακτική άσκηση φοιτητών και φοιτητριών του ΔΙΠΑΕ στα Νοσοκομεία Ιπποκράτειο και «Παπαγεωργίου» με πλήρη μισθολογικά, ασφαλιστικά και εργασιακά δικαιώματα.

Αυτό ήταν το έργο των βουλευτών Θεσσαλονίκης του ΚΚΕ μέσα στη Βουλή, όταν οι βουλευτές των άλλων κομμάτων ήταν απασχολημένοι να υπερψηφίζουν το ένα αντιλαϊκό νομοσχέδιο πίσω από το άλλο. Ξέρετε πολύ καλά ποιο ήταν το έργο των βουλευτών του ΚΚΕ και έξω από τη Βουλή. Γιατί τους βλέπατε καθημερινά στο πλάι σας. Γι’ αυτό λέμε ότι οι εργαζόμενοι της Θεσσαλονίκης έχουν απόλυτο συμφέρον να στείλουν και στη νέα βουλή, όχι μόνο αυτούς τους δύο βουλευτές του ΚΚΕ, αλλά και περισσότερους.	Δεν έχει ανάγκη, για παράδειγμα, ο λαός της Α’ Θεσσαλονίκης από 9 βουλευτές της ΝΔ που εκλέχθηκαν στις 21 Μαΐου και μπορεί να γίνουν και περισσότεροι τώρα με το απαράδεκτο μπόνους που κλέβει τις έδρες από άλλα κόμματα. Δεν έχει ανάγκη ούτε τους 4 βουλευτές του ΣΥΡΙΖΑ. Έχει ανάγκη από περισσότερους κομμουνιστές, αγωνιστές βουλευτές του ΚΚΕ.Καλούμε, λοιπόν, όσους και όσες εμπιστεύτηκαν το ΚΚΕ, πολλοί για πρώτη φορά, να το ξανακάνουν. Γιατί τώρα έχουν περισσότερους λόγους να το κάνουν. Να μη χαθεί καμία ψήφος λόγω αποχής. Καλούμε όσους σκέφτηκαν να ψηφίσουν KKE, αλλά τελευταία στιγμή δίστασαν, να το κάνουν τώρα.Για να είμαστε όλοι μαζί πιο δυνατοί, στις 26 Ιουνίου, να συνεχίσουμε να δίνουμε τη μάχη υπέρ των συμφερόντων των “πολλών”.

Φίλες και φίλοι, 
συντρόφισσες και σύντροφοι
Αυτό που έλεγε προεκλογικά το ΚΚΕ, ότι η επόμενη κυβέρνηση θα είναι από χέρι αντιλαϊκή, είναι σήμερα κατανοητό από περισσότερους. Το μόνο ερώτημα που υπάρχει σήμερα είναι ποιος μπορεί να αποτελέσει πραγματική αντιπολίτευση απέναντι στην κυβέρνηση της ΝΔ. Εμείς έχουμε ήδη αποκαλύψει στο λαό ότι τα δύσκολα είναι μπροστά. Το κυβερνητικό πρόγραμμα της «επόμενης ημέρας» είναι συγκεκριμένο:	Είναι η επιστροφή σε “ματωμένα” πρωτογενή πλεονάσματα από φέτος, με «βατήρα» τη φοροληστεία από άμεσους και έμμεσους φόρους. Είναι τα πάνω από 350 αντιλαϊκά προαπαιτούμενα και οι «μεταρρυθμίσεις» για το υπερμνημόνιο του Ταμείου Ανάκαμψης για να βάλουν στο χέρι πάνω από 32 δισ. ευρώ για να κάνουν κερδοφόρες επενδύσεις οι επιχειρηματικοί όμιλοι.

Είναι η πιο αποφασιστική προώθηση της στρατηγικής της «πράσινης μετάβασης», που για τον λαό σημαίνει ακριβότερο ρεύμα, εμπορεύματα, στέγη και μετακινήσεις.

Είναι η δέσμευση να μην προχωρήσουν σε καμιά αύξηση μισθού λόγω προϋπηρεσίας μέχρι το 2027, όπως αποκαλύπτει η εαρινή έκθεση της κομισιόν, την οποία κανείς τους δεν τολμά να αμφισβητήσει. Με δυο λόγια, τριετίες τέλος.

Είναι δεσμευμένοι, επίσης, απέναντι στο ΝΑΤΟ και τις ΗΠΑ με την εμπλοκή της χώρας μας στον πόλεμο στην Ουκρανία, αλλά και σε άλλα επικίνδυνα σχέδια που φτάνουν μέχρι και σε διευθετήσεις στα ελληνοτουρκικά με ΝΑΤΟϊκή σφραγίδα και τόσα άλλα.

Αυτή είναι με δύο λόγια η «σταθερότητα» που υπόσχεται ότι θα εξασφαλίσει η επόμενη κυβέρνηση της ΝΔ. Σταθερότητα φυσικά για το κεφάλαιο, που, όμως, σημαίνει μεγαλύτερη αστάθεια και ανασφάλεια για το λαό. Στο στόχο, όμως, αυτής της σταθερότητας για το κεφάλαιο, συναντιούνται και η ΝΔ και ο ΣΥΡΙΖΑ και το ΠΑΣΟΚ. Όσο ανάγκη έχει το κεφάλαιο από μια κυβέρνηση που θα υλοποιεί τους στόχους του, άλλο τόσο έχει ανάγκη και από μια αντιπολίτευση “συναινετική”, “συστημική”, που θα “βάζει πλάτη” στα δύσκολα, στα σημαντικά και κρίσιμα, για να αυξάνονται τα κέρδη των λίγων. Και τέτοια μούφα “αντιπολίτευση” υπήρχε και υπάρχει: Είναι ο ΣΥΡΙΖΑ και το ΠΑΣΟΚ μαζί με άλλα μικρά κόμματα δορυφόρους των άλλων. Την ίδια πολιτική άλλωστε ΣΥΡΙΖΑ και ΠΑΣΟΚ εφάρμοσαν ως κυβερνήσεις, ψηφίζοντας μνημόνια και εκατοντάδες εφαρμοστικούς νόμους. Την ίδια πολιτική στήριξαν ως «αντιπολίτευση», βάζοντας πλάτη σε όλες τις στρατηγικές επιλογές του κεφαλαίου. Τα τέσσερα προηγούμενα χρόνια, ψήφισαν το 50% και το 70% των νόμων της ΝΔ αντίστοιχα και ζητούσαν υπουργούς κοινής αποδοχής με την ΝΔ. Αυτή η πολιτική είναι που οδηγεί στην απογοήτευση λαϊκού κόσμου. Αυτή η πολιτική έφερε τη ΝΔ το 2019, αυτή η πολιτική οδήγησε στη μεγάλη νίκη της στις τελευταίες εκλογές, ως το δήθεν μικρότερο κακό.Είναι άλλωστε γνωστές οι τρικλοποδιές που βάζουν αυτά τα κόμματα στην προσπάθεια για μαζικοποίηση, για ανάπτυξη του εργατικού κινήματος και των εργατικών αγώνων. Τι να πρωτοθυμηθούμε; Αυτά που έλεγε ο ΣΥΡΙΖΑ όπως το “θα λογαριαστούμε μετά”, την ώρα που οι χώροι δουλειάς ήταν τίγκα στον κορονοϊό λόγω της ανυπαρξίας μέτρων προστασίας από την εργοδοσία και της απόκρυψης κρουσμάτων; Το ότι έλεγε ότι «οι απεργίες ενάντια στο έκτρωμα Χατζηδάκη δεν θα έχουν αποτέλεσμα», για να πάει τελικά να ψηφίσει το μισό; Τις κουμπαριές ΠΑΣΟΚ, ΝΔ, ΣΥΡΙΖΑ για την συγκρότηση προεδρείου στην ΓΣΕΕ; Τη διαμόρφωση «λειτουργικού» προεδρείου στο ΕΚΘ από τις ίδιες δυνάμεις, αφήνοντας εκτός τις δυνάμεις που στηρίζει το ΚΚΕ που είναι 2η δύναμη, γιατί ξέρουν ότι θα τους χαλάσουν τη σούπα της συναίνεσης και της κοινωνικής συνοχής; Βλέπετε ο ΣΥΡΙΖΑ και ο κύριος Τσίπρας νοιάζονται για το ποιος θα κυβερνήσει σε όλα τα επίπεδα, δεν είναι αδιάφορος, όπως τόλμησε να πει για το ΚΚΕ προχθές εδώ στη Βόρεια Ελλάδα. Γι’ αυτό “πολεμάει” τη δεξιά με Αντώναρους, Μαραντζίδηδες και άλλα τέτοια φυντάνια. Γι΄ αυτό στην Πάτρα συμμαχεί με τη ΝΔ και το ΠΑΣΟΚ κατά του κομμουνιστή δημάρχου, Κώστα Πελετίδη. Γι’ αυτό στο Περιστέρι στηρίζει τον δήμαρχο της ΝΔ, τον Παχατουρίδη. Γι’ αυτό στην Καισαριανή έχει κοινό υποψήφιο με τη ΝΔ και το ΠΑΣΟΚ για να μην εκλεγεί κομμουνιστής δήμαρχος. Θα έλεγε κανείς ότι, όχι απλά νοιάζεται, άλλα έκανε και ό,τι καλύτερο μπορούσε για να κυβερνήσει ξανά η ΝΔ του Μητσοτάκη. Ας μην κουνάει, λοιπόν, το δάχτυλο στο ΚΚΕ. Εμείς, όχι μόνο νοιαζόμαστε, αλλά θα είμαστε και οι μόνοι που θα βρεθούμε μαχητικά απέναντι στην επόμενη αντιλαϊκή κυβέρνηση της ΝΔ.Φίλοι και φίλες, Στο ερώτημα τα κέρδη τους ή οι ζωές μας, η ΝΔ, ο ΣΥΡΙΖΑ, το ΠΑΣΟΚ και τα αλλά κόμματα μπαλαντέρ επιλέγουν τα κέρδη. Γι’ αυτό και δεν μπορεί να κάνει πραγματική αντιπολίτευση ο ένας τους στον άλλο. Αυτόν τον νόμο υπηρετούν και διαφημίζουν στα προγράμματα τους. 

Είναι αυτός ο νόμος που χαρακτηρίζει ως κόστος τον μισθό, την ασφάλιση αυτών που, χωρίς τη δική τους δουλειά δεν παράγεται κανένα αγαθό, καμία υπηρεσία. Είναι ο ίδιος νόμος που θεωρεί κόστος τα μέτρα προστασίας της ζωής και της υγείας, που διέλυσε 57 οικογένειες πρόσφατα στα Τέμπη, που ευθύνεται για τα δεκάδες εργοδοτικά εγκλήματα σε κλάδους και χώρους δουλειάς, που ξεσπιτώνει εργατικές-λαϊκές οικογένειες. Με αυτόν τον νόμο οι 150 επιχειρηματικοί όμιλοι το 2022 κατέγραψαν πάνω από 10 δις ευρώ κέρδη, με αύξηση πάνω από 300%. Και ποια είναι η προϋπόθεση για όλα αυτά; Κατώτατος μισθός που είναι σήμερα περίπου όσο ήταν και το 2012, δηλαδή 11 χρόνια πίσω. Μέσος μισθός κατά 25% μικρότερος απ' ό,τι το 2011. Ο λαός πληρώνει το 95% των άμεσων και έμμεσων φόρων, ενώ οι μεγάλοι επιχειρηματικοί όμιλοι μόλις το 5%. Όχι μόνο τώρα, διαχρονικά. Και θέλει πολύ θράσος να παριστάνουν ότι έχουν –δήθεν– διαφορετικές προσεγγίσεις στο θέμα της φορολόγησης, όταν κανείς τους δεν άλλαξε αυτή την αναλογία. Τι άλλο είναι προϋπόθεση για τα κέρδη τους; 1 στις 2 νέες θέσεις εργασίας είναι μερικής ή εκ περιτροπής απασχόλησης, με μέσο καθαρό μισθό κάτι παραπάνω από 300 ευρώ τον μήνα! 6.000 εργαζόμενοι χάνουν καθημερινά τη δουλειά τους και ανακυκλώνονται μεταξύ ανεργίας και εργασιακής ανασφάλειας.Αυτόν τον δρόμο πληρώνουν οι εργαζόμενοι και εδώ στην Κεντρική Μακεδονία. Όπως στα μεταλλεία της περιοχής σας. Από τη μία, χρηματοδότηση 680 εκατ. ευρώ για το έργο στις Σκουριές. Τα μεταλλεύματα πωλούνται σε τιμές ρεκόρ. Και την ίδια στιγμή συνθήκες ακραίας εντατικοποίησης της εργασίας και ομαδικές απολύσεις στο έργο από εργολάβους. 

Το ίδιο και για τα νέα παιδιά που δουλεύουν σεζόν στην Χαλκιδική. Με επενδύσεις που θα φτάσουν τα 150 εκατ ευρώ για μεγάλες ξενοδοχειακές μονάδες, με πάρτυ κερδοφορίας για τους μεγάλους του κλάδου που υπολογίζουν αριθμούς ρεκόρ και φέτος και με πάνω από 10 διαφορετικές μορφές απασχόλησης, με ονομαστικούς μισθούς στο ύψος του 2007 για τους εργαζόμενους.Για αυτό, ιδιαίτερα οι νέοι που εργάζονται στην σεζόν μη διστάσουν! Να ξεπεράσουν τα εμπόδια που τους βάζουν όσοι απέρριψαν τις προτάσεις του ΚΚΕ για να διευκολυνθούν να ασκήσουν το δικαίωμά τους και να στηρίξουν το ΚΚΕ. Γιατί οι κομμουνιστές μέσα στη Βουλή και έξω στους δρόμους του αγώνα αντιπαλεύουν τις άθλιες συνθήκες εργασίας των εργαζομένων στον επισιτισμό – τουρισμό. 

Στον νέο και τη νέα που δουλεύουν στον επισιτισμό με τον κατώτατο μισθό δεν τους φταίει η κακή τους τύχη. Ευθύνη έχουν αυτοί που αποφάσισαν να  καθορίζεται ο κατώτατος μισθός από την εκάστοτε κυβέρνηση και μάλιστα με το κριτήριο της ενίσχυσης της ανταγωνιστικότητας των επιχειρήσεων. Αυτός ο νόμος έχει όνομα, για την ακρίβεια έχει δύο ονόματα: λέγεται νόμος Βρούτση-Αχτσιογλου. Ο πρώτος τον έφερε, η δεύτερη τον ενεργοποίησε. 	Η εμποροϋπάλληλος που δεν ξέρει τι ώρα θα σχολάσει δεν φταίει η ίδια που δήθεν “δεν οργανώνει καλά το πρόγραμμα της”. Οι νόμοι της ΝΔ, του ΣΥΡΙΖΑ και του ΠΑΣΟΚ, απογείωσαν τη διευθέτηση του εργάσιμου χρόνου, ξήλωσαν την Κυριακάτικη αργία. Οι εργαζόμενοι στο δημόσιο δεν έχουν 13ο και 14ο μισθό, όχι επειδή χόρτασαν στο χρήμα. Ευθύνη έχουν όσοι κυβέρνησαν γιατί «ξέχασαν» εδώ και  χρόνια να επαναφέρουν τα δώρα που τους έκοψαν και μάλιστα πρόσφατα απέρριψαν και τη σχετική τροπολογία που καταθέσαμε. Το ότι στην ΕΥΑΘ έχουμε τα τελευταία χρόνια μείωση κατά 49% του τακτικού προσωπικού οφείλεται στην πολιτική εμπορευματοποίησης που ακολούθησαν όλες οι κυβερνήσεις και είναι και προαπαιτούμενο του Ταμείου ανάκαμψης που τα αλλά κόμματα προσκυνάνε. Το ότι οι χώροι δουλειάς έχουν γίνει μια απέραντη κοιλάδα των Τεμπών έχει την σφραγίδα της ΝΔ, ΣΥΡΙΖΑ, ΠΑΣΟΚ. Οι τραγικές ελλείψεις σε μέτρα ασφάλειας και οι ανύπαρκτοι έλεγχοι «πάνε πακέτο» με την εντατικοποίηση, τη δουλειά - λάστιχο, τη γενικευμένη εργολαβοποίηση, αλλά και τα αυξημένα όρια ηλικίας συνταξιοδότησης. Όλα αυτά φέρνουν τους εργαζόμενους αντιμέτωπους με ολοένα και μεγαλύτερους κινδύνους για την ίδια τη ζωή τους. Αυτή είναι η αιτία που μετράμε έναν νεκρό εργάτη κάθε τρεις μέρες. Μόνο αυτή την τριετία οι εργαζόμενοι στον δήμο Θεσσαλονίκης είχαν 120 εργατικά ατυχήματα.

Φίλες και φίλοι, συντρόφισσες και σύντροφοι, Το προηγούμενο διάστημα οι λαοί σε αρκετές χώρες κινητοποιήθηκαν, προχώρησαν σε πανεθνικές απεργίες. Αντίστοιχα και στη χώρα μας τα προηγούμενα χρόνια σημαδεύτηκαν από μεγάλες απεργιακές κινητοποιήσεις σε κλάδους και χώρους δουλειάς. Και αν κάτι προκύπτει σαν συμπέρασμα είναι ότι καμιά αστική κυβέρνηση, όσους βουλευτές κι αν έχει, δεν είναι παντοδύναμη, όταν υπάρχει εργατικό - λαϊκό κίνημα, όταν υπάρχει δυνατό ΚΚΕ! Και δυνατό ΚΚΕ σημαίνει δυνατό εργατικό κίνημα, δυνατός λαός να βάλει εμπόδια, να καθυστερήσει, να έχει και κατακτήσεις. Έτσι όπως κάναμε μέχρι τώρα. Με τις μεγαλειώδεις κινητοποιήσεις και απεργίες του Μαρτίου, με βασικό αίτημα-προσταγή να μη συγκαλυφθούν οι ευθύνες για το έγκλημα των Τεμπών. Τα χιλιάδες νεανικά στόματα που φώναζαν «ΠΑΣΟΚ-ΣΥΡΙΖΑ-Νέα Δημοκρατία, αυτό το έγκλημα έχει ιστορία», καταγράφουν μια δυναμική που δεν πρέπει να κοπάσει. Αντιθέτως, πρέπει να δυναμώσει, να απλωθεί και να γίνει οργανωμένο ρεύμα διεκδίκησης. Και ώθηση σε αυτό μπορεί να δώσει, μόνο ένα πολύ πιο δυνατό ΚΚΕ στις εκλογές του Ιούνη.

Με τους αγώνες για την προστασία της υγείας του λαού μαζί με τους αγώνες για το μεροκάματο, για συλλογικές συμβάσεις, για το δικαίωμα στην εργασία. Έτσι έγιναν πρωταγωνιστές οι υγειονομικοί, οι εργάτες στη ΛΑΡΚΟ, της COSCO, της E-food, της Μαλαματίνα, του Βαρβαρέσου, των πετρελαίων και των λιπασμάτων της Καβάλας, των οικοδόμων, των μεταλλεργατών και άλλων κλάδων και χώρων δουλειάς. Με τους αγώνες για να μην μετατραπούν οι χώροι δουλειάς σε «ειδικές οικονομικές ζώνες», χωρίς δικαιώματα και μέτρα ασφαλείας για τους εργαζόμενους, με αυτούς τους νόμους του Άδωνι Γεωργιάδη που ψήφιζε και ο ΣΥΡΙΖΑ. Με αποτέλεσμα, να θρηνούμε πάλι έναν νεκρό και δύο σακατεμένους εργάτες στη Ζώνη του Περάματος. Είναι χαρακτηριστικό ότι ένα μεγάλο μέρος της Συλλογικής Σύμβασης Εργασίας της Ναυπηγοεπισκευής που κατάφερε να υπογράψει το συνδικάτο μετά από αγώνες το 2017, αφορά στα μέτρα υγιεινής και ασφάλειας. Αυτή την ΣΣΕ δεν την έκαναν υποχρεωτική η προηγούμενη κυβέρνηση του ΣΥΡΙΖΑ και η επόμενη της ΝΔ.  Υποχρεωτική την έκαναν οι εργάτες με την πάλη τους αμέσως μετά το καινούριο εργοδοτικό έγκλημα, αφού είναι ένα βήμα πριν αποκτήσει η συλλογική τους σύμβαση ισχύ νόμου για όλες τις επιχειρήσεις. Είμαστε περήφανοι που σε αυτούς και άλλους τόσους αγώνες, το ΚΚΕ, οι βουλευτές του, ήταν μπροστά. 

Γιατί το ΚΚΕ δεν περιμένει καν τις εκλογές για να ξεκινήσει τη μαχητική αντιπολίτευση. Είναι ήδη κάθε μέρα στους δρόμους. Όπως είναι και εκεί που πλειστηριάζονται λαϊκά σπίτια. Έτσι καταφέραμε να ακυρώσουμε 10 πλειστηριασμούς μόνο την περασμένη βδομάδα.

Είμαστε περήφανοι γιατί με την συμβολή των κομμουνιστών οι εργαζόμενοι σε πολλούς χώρους δουλειάς: Δεν παρέπεμψαν τις δίκαιες διεκδικήσεις τους στη δευτέρα παρουσία της προσμονής για κυβερνητικές εναλλαγές και έδωσαν τη μάχη σε σκληρή κόντρα με την εργοδοσία και τους νόμους που την στηρίζουν. Δεν ανέχτηκαν τα ψεύτικα τα λόγια τα μεγάλα για περισσότερες καπιταλιστικές επενδύσεις ως λύση για τα προβλήματα τους. Δεν πάτησαν την μπανανόφλουδα για αγώνες στα όρια των αντοχών της οικονομίας, δηλαδή τα κέρδη των επιχειρηματικών ομίλων. Δεν είδαν ως λύση τα παζάρια των εργαζομένων με την εργοδοσία για το πόσα λιγότερα θα χάσουμε, όπως καλεί η ηγετική ομάδα της ΓΣΕΕ και ΑΔΕΔΥ. Για αυτό χρειάζεται ακόμα πιο δυνατό ΚΚΕ. _06Εμείς όλοι μαζί, με ισχυρό ΚΚΕ και μαζικούς αγώνες μπορούμε να επιβάλουμε τα δίκια μας, την κατάργηση όλων των αντεργατικών νόμων της ΝΔ, του ΣΥΡΙΖΑ και του ΠΑΣΟΚ για τις Συλλογικές Συμβάσεις Εργασίας και τους μισθούς. Την επαναφορά των συλλογικών διαπραγματεύσεων υιοθετώντας τα αιτήματα των συνδικάτων για αυξήσεις πάνω από 850€ και ταυτόχρονη επαναφορά των τριετιών. Αυτό πρακτικά σημαίνει ότι ένας εργαζόμενους με μια τριετία θα δει τον μισθό του να αυξάνεται στα 935€ σήμερα και όχι το 2027 που υπόσχεται η ΝΔ, αν και αυτό έγινε όνειρο θερινό μετά τις συστάσεις της Κομισιόν. Αυτή η πρόταση είναι συνδεδεμένη με τις υπόλοιπες προτάσεις του ΚΚΕ για σταθερό ημερήσιο χρόνο δουλειάς, 7ωρο, 5νθήμερο, 35ωρο και χωρίς απλήρωτες υπερωρίες, με την επαναφορά της Κυριακής αργίας. Είναι συνδεδεμένη με την πρόταση για ρήτρα αναπροσαρμογής των μισθών με βάση τον πληθωρισμό. Με την επαναφορά του 13ου και 14ου μισθού στο δημόσιο, για τους οποίους η ΝΔ , ΠΑΣΟΚ και ο ΣΥΡΙΖΑ δε λένε κουβέντα και τη χορήγηση όλων των μισθολογικών κλιμακίων. Με ισχυρό το ΚΚΕ και μαζικούς εργατικούς αγώνες μπορούμε να επιβάλουμε την επαναφορά και των κλαδικών συλλογικών συμβάσεων εργασίας και την υποχρεωτικότητα τους χωρίς όρους και προϋποθέσεις που αποτελεί βασική προϋπόθεση για να αυξηθούν οι μισθοί σε όλες τις κλίμακες. Αυτή είναι η μόνη φιλολαϊκή απάντηση.

Φίλες και φίλοι, 
συντρόφισσες και σύντροφοι,
Μόνο μαζί με το ΚΚΕ μπορούμε να πάμε αλλιώς. Γιατί ξέρει και μπορεί να τα βάλει με τις κυβερνήσεις, την άρχουσα τάξη και την αντιλαϊκή πολιτική! Για να πολλαπλασιαστούν οι εστίες αντίστασης, για να συνενωθούν σε ένα πανελλαδικό κίνημα αμφισβήτησης και σύγκρουσης. Μπορούμε να σώσουμε τη λαϊκή κατοικία και τους μικρούς επαγγελματίες από τα funds και τα «κοράκια», που ετοιμάζουν νέες εξώσεις αξιοποιώντας τους νόμους της ΝΔ, του ΠΑΣΟΚ, του ΣΥΡΙΖΑ. Μπορούμε να παλέψουμε για Συλλογικές Συμβάσεις Εργασίας με αυξήσεις και μέτρα προστασίας της ζωής των εργαζομένων, κόντρα στο νομοθετικό οπλοστάσιο των κυβερνήσεων της ΝΔ, του ΣΥΡΙΖΑ, του ΠΑΣΟΚ που προστατεύουν τα κέρδη της εργοδοσίας.

Μπορούμε να παλέψουμε ενάντια στην υποβάθμιση των όρων μόρφωσης των παιδιών των λαϊκών οικογενειών, στην παραπέρα ιδιωτικοποίηση της Εκπαίδευσης σε όλες τις βαθμίδες.

Μπορούμε να παλέψουμε ενάντια στους ιμπεριαλιστικούς πολέμους, την εμπλοκή της Ελλάδας στα σχέδια των ΗΠΑ - ΝΑΤΟ, με τα οποία συμφωνούν η ΝΔ, το ΠΑΣΟΚ, ο ΣΥΡΙΖΑ.

Κρατάμε ζωντανή την ελπίδα, δυναμώνοντας τους συλλογικούς αγώνες κόντρα στον συμβιβασμό και την απογοήτευση που καλλιεργούν οι δυνάμεις της σοσιαλδημοκρατίας, τροφοδοτώντας έτσι και τη ΝΔ. Μόνο μαζί με το ΚΚΕ μπορούμε να δημιουργήσουμε ρωγμές στον αρνητικό συσχετισμό. Όλα αλλάζουν όταν το αποφασίζουν με τη δράση τους οι πολλοί! Ξέρετε πού θα είναι το ΚΚΕ την επόμενη μέρα, σε αντίθεση με κόμματα-φαντάσματα που με «θόρυβο» εμφανίζονται και «αθόρυβα» αποσύρονται όταν έχουν ολοκληρώσει την αποστολή τους για λογαριασμό του συστήματος. Δεν έχουμε χρόνο για χάσιμο. Και πολύ περισσότερο δεν έχουμε και ψήφο για χάσιμο όπως είναι αυτή στα λεγόμενα μικρά κόμματα, τα “κόμματα μιας χρήσης”, όπως αυτά που τώρα έμειναν εκτός βουλής. Είναι κόμματα που επιστρατεύονται για να αξιοποιηθούν σε διάφορα παιχνίδια στο πλαίσιο του αστικού πολιτικού συστήματος, και στη συνέχεια με την ίδια ευκολία που εμφανίστηκαν με την ίδια αποσύρονται. Όπως τώρα η Ελληνική Λύση που ο αρχηγός αυτού του κόμματος είναι δοκιμασμένος ενάντια στα λαϊκά συμφέροντα. Βουλευτής του ΛΑΟΣ, όταν η κυβέρνηση ΝΔ, ΠΑΣΟΚ, ΛΑΟΣ έφερε το 2ο μνημόνιο. Μέλος της ΝΔ όταν η κυβέρνηση ΝΔ, ΠΑΣΟΚ, ΔΗΜΑΡ το υλοποιούσε. Έτσι για να μην ξεχνιόμαστε. 

Θυμηθείτε τα τελευταία 15 χρόνια είχαμε ΛΑΟΣ, ΔΗΜΑΡ, ΑΝΕΛ, ΠΟΤΑΜΙ, ΕΝΩΣΗ ΚΕΝΤΡΩΩΝ, ΜΕΡΑ25, που μπήκαν στη βουλή, εγκλώβισαν και παρέσυραν λαϊκό κόσμο, νέους και νέες, δίνοντας ανάσα βοήθειας στο σάπιο σύστημα. Τόσο «νέα» είναι αυτά τα κόμματα που έχουν ρηξικέλευθες προτάσεις για τους εργαζόμενους: Όπως η ΝΙΚΗ που προτείνει καταναγκαστική εργασία με αυξημένες κρατήσεις γι’ αυτούς που χρωστάνε δάνειο. Δηλαδή σκλαβοπάζαρο για να μην χάσουν οι τράπεζες ούτε ευρώ.
	
Καμιά ψήφος, λοιπόν, δεν πρέπει να είναι «πάμε και όπου βγει», αλλά να πέσει, με ακόμα μεγαλύτερη αποφασιστικότητα, μόνο στο ΚΚΕ! Για έναν ακόμα σημαντικό λόγο. Γιατί είναι το μόνο κόμμα που έχει πρόγραμμα εξουσίας - διακυβέρνησης με τους εργαζόμενους στο τιμόνι της εξουσίας, πραγματικού ιδιοκτήτες του πλούτου που παράγεται. Γιατί το ΚΚΕ τους εργαζόμενους δεν τους βλέπει σαν κουκιά, ούτε τους χωρίζει σε πράσινους, μπλε και ροζ. Γι΄ αυτό και δεν λέει “καλά να πάθουν” επειδή ψήφισαν το ένα ή το άλλο κόμμα, όπως κάνουν άλλοι. Είναι σάρκα από τη σάρκα τους και τους βλέπει σαν την τάξη που παράγει όλον τον πλούτο που υπάρχει γύρω μας και που έχει τη δύναμη, όταν το αποφασίσει να τα φέρει όλα τούμπα. Γιατί στη σημερινή βαρβαρότητα υπάρχει διέξοδος για τα συμφέροντα του λαού, στη σύγκρουση και την ανατροπή του σάπιου, διεφθαρμένου συστήματος. Πάμε να κάνουμε το ΚΚΕ ακόμα πιο δυνατό, λοιπόν, για να είναι δυνατός ο λαός απέναντι στην επόμενη αντιλαϊκή κυβέρνηση, για να δυναμώσει η προοπτική των καλύτερων ημερών που θέλουμε να ζήσουμε και θα ζήσουμε. Μόνο ο λαός σώζει τον λαό, στον δρόμο της ανατροπής με ΚΚΕ δυνατό!
