Το μήνυμα μας αυτές τις μέρες, μεταφέρεται παντού. Σε κάθε λαϊκή γειτονιά και συνοικία. Πόρτα- πόρτα, στόμα με στόμα, φθάνει σε πιο πολλούς ότι ο λαός μας μπορεί να βγει πιο δυνατός. Μπορούμε να καταφέρουμε. Με ακόμα πιο δυνατό το ΚΚΕ, με το ΚΚΕ πιο ψηλά παντού! Ειδικά στις λαϊκές γειτονιές της Θεσσαλονίκης! Και το είχαμε πει φίλες και φίλοι. Να κοκκινίσουν ξανά η Τούμπα, η Καλαμαριά, οι άλλες εργατογειτονιές και συνοικίες. Και όντως, κάναμε το πρώτο βήμα. Το ΚΚΕ βρέθηκε με αυξημένα τα ποσοστά του, με χιλιάδες νέες ψήφους στην 3η , 2η  ακόμα και στην 1η  θέση σε πολλά εκλογικά διαμερίσματα σε όλη την Ελλάδα. Βρέθηκε 3ο  κόμμα εδώ στην Τούμπα! Τώρα πρέπει να τα καταφέρουμε ξανά. Να γίνουν τα επόμενα βήματα, να κάνουμε το άλμα. Με ΚΚΕ ακόμα πιο δυνατό. Τη μόνη γνήσια, λαϊκή μαχητική αντιπολίτευση. 	Τώρα, υπάρχουν πιο πολλές προϋποθέσεις, ώστε να κάνουν πιο πολλοί το αποφασιστικό βήμα. Να ξεπεραστούν πιο μαζικά φόβοι, δισταγμοί, προκαταλήψεις. Να φτάσουν περισσότεροι μέχρι τέλους με το ψηφοδέλτιο του ΚΚΕ στο χέρι και να το ρίξουν αποφασισμένοι στην κάλπη. Γιατί τώρα προστέθηκε κι άλλη πείρα ακόμη και μέσα στην προεκλογική περίοδο. Αποδείχθηκε σε όλους πια, αυτό που έλεγε το ΚΚΕ, ότι τα τρία κόμματα, έχουν κοινό αντιλαϊκό πρόγραμμα, ότι συμφωνούν στα βασικά, καίρια, στρατηγικά ζητήματα.

Τώρα δεν μπορούν να εκβιάσουν με τον ίδιο τρόπο που το έκαναν μέχρι την προηγούμενη προεκλογική περίοδο. Με τα διλήμματα περί “κυβέρνησης ή ακυβερνησίας” ή με το δίλημμα” μούφα” περί “προοδευτικής” κυβέρνησης. Όλα αυτά κατέρρευσαν στις 21 Μαΐου.

Τώρα, πλέον όλοι ξέρουν στην πράξη και όχι στα λόγια, ότι κάθε ψήφος στο ΚΚΕ, υπηρετεί άμεσα, από την επόμενη κιόλας μέρα, στον αγώνα. Μέσα στις τελευταίες δέκα μέρες αποδείχτηκε σε κάθε γωνιά της Ελλάδας, από την Καλαμιά Κοζάνης μέχρι τη Ναυπηγοεπισκευαστική Ζώνη στο Πέραμα, κι από εκεί στην υπεράσπιση των λαϊκών σπιτιών από τα κοράκια των funds. 	Η άνοδος σε ποσοστά και ψήφους του ΚΚΕ ενίσχυσε και τροφοδότησε νέους αγώνες που ξέσπασαν αμέσως μετά τις εκλογές. Οι βουλευτές και οι υποψήφιοι του ΚΚΕ ήταν εκεί, όπου τους χρειάστηκε ο λαός, στην πρώτη γραμμή, παλικαρίσια, δίπλα στο λαό, στους εργαζόμενους , στην εργατική τάξη. Αυτή είναι και η μόνη, πραγματική αντιπολίτευση που χρειάζεται και  έχει ανάγκη ο λαός μας.

Γιατί πλέον υπάρχουν συγκεκριμένα δεδομένα που πρέπει να συνυπολογίσει ο καθένας πηγαίνοντας προς την κάλπη. Είναι δεδομένο το κυβερνητικό πρόγραμμα της «επόμενης ημέρας», της νέας αντιλαϊκής κυβέρνησης της ΝΔ. Είναι καθαρό και δεν χωρά παρερμηνείες. Έχει την υπογραφή της Κομισιόν, του Ταμείου Ανάκαμψης, αλλά και τις Αμερικανονατοϊκές υπογραφές. Το πρόγραμμά τους περιλαμβάνει όλα εκείνα που θα δυσκολέψουν ακόμα πιο πολύ τη ζωή του λαού. Γιατί το φιρμάνι από την ΕΕ μιλά για :περιορισμό δαπανών και περικοπή ακόμη και αυτών των πενιχρών επιδομάτων κοροϊδίας, με το όποιο δίχτυ προστασίας προσέφεραν, στα πολύ φτωχά τμήματα του πληθυσμού, διακοπή επιδοτήσεων στους λογαριασμούς ενέργειας, που με το χρηματιστήριο ενέργειας θα χτυπούν συνεχώς κόκκινο, πάγωμα των αυξήσεων στον κατώτατο μισθό λόγω προϋπηρεσίας μέχρι το 2029 τουλάχιστον, ζήσε Μάη μου να φας τριφύλλι, δηλαδή, νέους φόρους για το λαό για να χρηματοδοτηθούν οι επενδύσεις των λίγων, γιατί πρέπει να “διευρυνθεί η φορολογική βάση” όπως λένε και παράλληλα να υπάρχει φορλογικό σύστημα “πιο φιλικό” για επενδύσεις, επιτάχυνση των πλειστηριασμών και άλλων “μεταρρυθμίσεων” όπως η εμπορευματοποίηση της παιδείας, η παραπέρα εμπορευματοποίηση της υγείας

Και δεν φτάνουν όλα αυτά, άλλα έχουμε και τις Αμερικανονατοϊκές δεσμεύσεις που επιβάλλουν και τη μεγαλύτερη εμπλοκή της χώρας μας στον πόλεμο στην Ουκρανία, αλλά και την επιτάχυνση της διευθέτησης στο Αιγαίο με σχέδιο αλά “Πρέσπες”. Και εδώ στη Μακεδονία, ξέρετε πολύ καλά τι σημαίνει αυτό. 

Είναι δεδομένα επίσης, χωρίς παρερμηνείες τα αποτελέσματα της ανάπτυξης που διαφημίζει η ΝΔ. Θέλει πολύ θράσος βέβαια, να διαφημίζει μια ανάπτυξη που πλέον η μονάδα μέτρησής της, είναι οι νεκροί μας. Για να γεμίσουν από κέρδη οι τσέπες τους, επιβλήθηκε εδώ και χρόνια από όλες τις κυβερνήσεις η κυριαρχία της μερικής απασχόλησης. Το 1/3 των εργαζομένων πλέον δουλεύει με σχέσεις μερικής απασχόλησης. Για κάθε 100 προσλήψεις, έχουμε 95 απολύσεις, γιατί έχει γεμίσει η αγορά εργασίας με συμβάσεις 2μηνες, 3μηνες, 6μηνες και 8μηνες. Η σταθερή δουλειά είναι όνειρο απατηλό ειδικά για τους νέους. Για να καταγράφουν αυτοί οι λίγοι ρεκόρ αυξήσεων στα κέρδη, οι εργάτες μετρούν ρεκόρ θανάτων και εργατικών ατυχημάτων. Ενώ γελάει ο κόσμος για τη συζήτηση που αναπτύσσεται για τη μεσαία τάξη, όταν το μεγαλύτερο κομμάτι των Ελλήνων, δεν έχει καλά- καλά 1.000 ευρώ αποταμιευμένα. Αυτή είναι η ανάπτυξή τους. Και ήδη ο λαός μας την πλήρωσε πολύ ακριβά. Γι αυτό το λόγο , φίλες και φίλοι, χρειάζονται τη «σταθερότητα». Τη σταθερή συνέχεια και εφαρμογή όλων αυτών θέλει να εξασφαλίσει η επόμενη κυβέρνηση της ΝΔ. Γι αυτό και το ΚΚΕ αποκάλυψε από την πρώτη στιγμή ότι σταθερότητα για το κεφάλαιο, σημαίνει μεγαλύτερη αστάθεια και ανασφάλεια για το λαό. 

Στο στόχο, όμως, αυτής της σταθερότητας για το κεφάλαιο, συναντιούνται και η ΝΔ και ο ΣΥΡΙΖΑ και το ΠΑΣΟΚ, ανεξάρτητα τι λένε,ή μάλλον τι δεν λένε. Όμως, προσέξτε, δεν εννοούν απλά σταθερή κυβέρνηση. Θέλουν ακόμη περισσότερο και μια σταθερή αντιπολίτευση. Έτοιμη, διαθέσιμη οποιαδήποτε στιγμή χρειαστεί για να συνδράμει στις δύσκολες στιγμές, να προσφέρει κρίσιμες ψήφους για να σώσει το σύστημα. Αλλά και ταυτόχρονα, αντιπολίτευση ικανή να εγκλωβίζει να ενσωματώνει κόσμο που απογοητεύεται, από την κάθε φορά αντιλαϊκή κυβέρνηση. Γιατί όση ανάγκη έχει το κεφάλαιο από μια κυβέρνηση που θα υλοποιεί τους στόχους του, άλλο τόσο έχει ανάγκη και από μια αντιπολίτευση “συναινετική”, “συστημική”, μια αντιπολίτευση που θα “βάζει πλάτη” στα σημαντικά και κρίσιμα, θα επιδιώκει να εξασφαλίζει την εργατική - λαϊκή συναίνεση για να αυξάνονται τα κέρδη των λίγων. 	Και τέτοια “αντιπολίτευση” είχε και έχει: Είναι ο ΣΥΡΙΖΑ και το ΠΑΣΟΚ. Τα κόμματα, που για να μην πάμε πολύ μακριά, τα τέσσερα προηγούμενα χρόνια,   ψήφισαν το 50% και το 70% των νόμων της ΝΔ αντίστοιχα. Ζητούσαν υπουργούς κοινής αποδοχής με τον Μητσοτάκη. Αποθέωναν την κοινωνική συνοχή και καλούσαν σε υποταγή και συναίνεση σε κρίσιμες στιγμές που ο λαός μας δοκιμαζόταν και έπρεπε να παλέψει για να σωθεί! 

Την ώρα όμως, που αυτοί έψαχναν σε τι ποσοστό τα βρίσκουν με τη ΝΔ, 50 ή 70%, υπήρχε και υπάρχει ένα κόμμα που είναι 100% απέναντι και σε αυτή και στην πολιτική της. Ένα Κόμμα που θα ασκήσει 100% λαϊκή, μαχητική αντιπολίτευση ! Το ΚΚΕ.

Με την πολιτική τους και τη στάση τους και ο ΣΥΡΙΖΑ και το ΠΑΣΟΚ έδωσαν αρκετό χρόνο στην κυβέρνηση της ΝΔ και στο σάπιο καπιταλιστικό σύστημα για να σωθούν αυτοί, σε βάρος του ελληνικού λαού. Το ίδιο θα ξανακάνουν, γιατί συμφωνούν στις στρατηγικές επιλογές του κεφαλαίου και της ΕΕ. 	Και όχι μόνο αυτό, αλλά έκαναν και κάτι ακόμα χειρότερο. Επέβαλαν - με την πολιτική τους και τη στάση τους - στο μυαλό πολλών, καλοπροαίρετων, προοδευτικών ανθρώπων, ότι δεν υπάρχει «εναλλακτική». Τους έσπρωξαν έτσι, ακόμη και στην ψήφο προς τη ΝΔ. Πλέον υπάρχει πείρα δεκαετιών. Ούτε το ΠΑΣΟΚ, ούτε ο ΣΥΡΙΖΑ, μπόρεσαν να δώσουν απάντηση από τη σκοπιά των λαϊκών συμφερόντων, είτε σαν κυβέρνηση, είτε σαν αντιπολίτευση. Το απέδειξε, άλλωστε, και η κυβερνητική τους πορεία όταν ψήφισαν τα μνημόνια το ένα μετά το άλλο, όταν έφεραν νέα αντιλαϊκά μέτρα, όταν συγκυβέρνησαν με τη Δεξιά: το ΠΑΣΟΚ δύο φορές με τη ΝΔ, ο ΣΥΡΙΖΑ με τους ΑΝΕΛ, όταν με ευκολία πλαισίωναν τα ψηφοδέλτιά τους γνωστοί “δεξιοί”, όταν στήριξαν όλες τις κατευθύνσεις της ΕΕ, του ΝΑΤΟ και τόσα άλλα.Το απέδειξαν, τα «συνθέσιμα» προγράμματα που κατέθεσαν προεκλογικά και όλα υπηρετούσαν τους ίδιους στρατηγικούς στόχους και τις κοινές τους επιλογές. Γι’ αυτό, άλλωστε, όλη η συζήτηση πριν τις 21 Μαΐου ήταν με ποια σύνθεση και ποιες συνεργασίες θα μπορεί να προκύψει η επόμενη κυβέρνηση και όχι φυσικά τι θα υλοποιήσει και για ποιον. Γι’ αυτό το ΠΑΣΟΚ φιγούραρε ως διαθέσιμο είτε με ΝΔ είτε με ΣΥΡΙΖΑ. Και σήμερα πάλι ξαναδηλώνει διαθέσιμο, με βάση δηλώσεις στελεχών του, αν η ΝΔ δεν καταφέρει να βγάλει αυτοδυναμία. Κι εδώ έχουμε ακόμη μια τεράστια προσφορά του ΣΥΡΙΖΑ στο σύστημα, από τις πολλές! Κατάφερε να αναβαπτίσει το ΠΑΣΟΚ ως “προοδευτικό” με τη γνωστή συζήτηση περί “προοδευτικής” κυβέρνησης. Το ΠΑΣΟΚ που σωστά το έφτυσε το 2012 ο λαός μας. Το ΠΑΣΟΚ των ΜΑΤ, των αντιλαϊκών νόμων του “εκσυγχρονισμού”, των ματωμένων στόχων ανάπτυξης, του ευρώ και της Ολυμπιάδας που χρυσοπλήρωσε ο λαός. Το ΠΑΣΟΚ των μνημονίων, των κομμένων μισθών και συντάξεων, της πολεμικής εμπλοκής της χώρας στον πόλεμο της Γιουγκοσλαβίας, του Ιρακ και τόσους άλλους, της παράδοσης του Οτσαλάν. Αυτό το ΠΑΣΟΚ κατάφερε ο ΣΥΡΙΖΑ να το βαφτίζει και να το ξεπλένει ξανά ως “προοδευτικό”. Εργολαβία πλυντηρίων από τον κ. Τσίπρα και το κόμμα του. Ο ΣΥΡΙΖΑ και το ΠΑΣΟΚ στην πραγματικότητα θα καταλάβουν τα “υπουργεία αντιπολίτευσης” στην επόμενη αντιλαϊκή κυβέρνηση της ΝΔ. 

Δείτε τώρα εδώ και μια εβδομάδα συζητούν – υποτίθεται - για την φορολογία. Το φέρνουν από εδώ, το πάνε από εκεί. Μπερδεύουν τα νούμερα, κάνουν σαρδάμ, κανείς δεν καταλαβαίνει στο τέλος τι λένε. Δεν το κάνουν όμως τυχαία. Θέλουν να κρύψουν τη μεγάλη τους συμφωνία για το βασικό. Ποιος θα πληρώνει όλους αυτούς τους φόρους και ποιος θα είναι στο απυρόβλητο. Γι αυτό κανείς τους δεν τολμά να πει και να αγγίξει τα δύο νούμερα που είναι όλη η αλήθεια της φορολογικής τους πολιτικής: 95 - 5. 95% των φόρων πληρώνει ο λαός, 5% πληρώνει το μεγάλο κεφάλαιο. Γι αυτό κανείς δεν τολμά να πει τσιμουδιά για την “εθελοντική” φορολογία στους εφοπλιστές. Γι αυτό κανείς τους δεν ανοίγει το στόμα του να ψελίσει έστω κάτι για την αναβολή φόρου στις τράπεζες.

Αν νοιάζονταν όλοι αυτοί για το λαό και ειδικά για τους ελεύθερους επαγγελματίες θα στήριζαν και θα υπερψήφιζαν στη βουλή, έστω κάποιες από τις προτάσεις του ΚΚΕ. Το ΚΚΕ βρίσκεται δίπλα στους μικρομεσαίους αυτοαπασχολούμενους, που παλεύουν, όπως όλοι, με καθαρό μέτωπο για την επιβίωση των οικογενειών τους. Ειδικά εδώ στην Τούμπα, στο 4ο  και στο 5ο  διαμέρισμα της Θεσσαλονίκης, περιοχές που είναι γεμάτες ακόμα από μικρομάγαζα και ΕΒΕ που παλεύουν να τα βγάλουν πέρα με νύχια και με δόντια, κόντρα στο κράτος και τις μεγάλες καπιταλιστικές επιχειρήσεις και αλυσίδες. Καλούμε κάθε ελεύθερο επαγγελματία να μάθει, να ακούσει τις προτάσεις και τις διεκδικήσεις που έχει καταθέσει το ΚΚΕ, γιατί τον συμφέρουν. Το ΚΚΕ είναι το μόνο που παλεύει μέσα και έξω από τη βουλή για επιβολή αφορολόγητου ορίου στις 12.000, κατάργηση του τέλους επιτηδεύματος, κατάργηση του ΦΠΑ στα είδη πλατιάς λαϊκής κατανάλωσης, κατάργηση του Ειδικού Φόρου Κατανάλωσης και των υπόλοιπων χαρατσιών στα καύσιμα, θέσπιση ειδικού επιδόματος μητρότητας για όλες τις αυτοαπασχολούμενες στο ύψος του βασικού μισθού για 8 μήνες, πάγωμα των ατομικών ασφαλιστικών εισφορών για το 2023. Αυτές όλες ήταν προτάσεις του ΚΚΕ μέσα στη βουλή, που σύσσωμη η κυβέρνηση με τα υπόλοιπα κόμματα απέρριψαν. Γιατί οι “αντοχές” της οικονομίας τους χωρούν μόνο 300% αύξηση κερδών των εισηγμένων στο χρηματιστήριο επιχειρήσεων και όχι ελαφρύνσεις για τον λαό και τους μικρομεσαίους αυτοαπασχολούμενους. Και οι αυτοαπασχολούμενοι, λοιπόν, μαζί με το ΚΚΕ, μαζί με τους εργαζόμενους, για να χτίσουμε μια πλατιά λαϊκή συμμαχία, που να εκφραστεί και στην κάλπη. Εδώ είναι η ελπίδα ! 

Τρόμαξαν πολλοί για το πώς θα αντιμετωπιστεί μια “παντοδύναμη” ΝΔ. Ο δε ΣΥΡΙΖΑ, τώρα λέει, μέσα στην απελπισία του, ψηφίστε με τουλάχιστον να μην είναι μεγάλη η διαφορά, να υπάρχει ένα “αντίπαλο δέος”, για να υπάρχει αξιωματική αντιπολίτευση. Και τσιμπάνε με αυτό και κάποιοι καλοπροαίρετοι αφελείς.	Καλά θα μας τρελάνουν; Την προηγούμενη τετραετία που ήταν μικρότερη η διαφορά ΝΔ-ΣΥΡΙΖΑ, που ο ΣΥΡΙΖΑ είχε 31%, άλλαξε κάτι; Αποτέλεσαν σε οποιαδήποτε στιγμή τα τελευταία χρόνια το “αντίπαλο δέος” της ΝΔ; Αντίθετα, ήταν στις πιο κρίσιμες στιγμές ο καλύτερος φίλος για τη ΝΔ. Έπαιξαν το ρόλο του πιο αποτελεσματικού πυροσβεστήρα, όταν χρειάστηκε. 

Αυτό έκαναν όταν φούντωνε η λαϊκή οργή για τη διαχείριση της πανδημίας με το “θα λογαριστούμε μετά”. Αυτό έκαναν απέναντι στο λαϊκό συναίσθημα για τη μη εμπλοκή της Ελλάδας στον πόλεμο με την Ουκρανία, νομιμοποιώντας με την παρουσία τους στη βουλή, τους Ναζί του Αζόφ. Αυτό έκαναν όταν απέναντι στις νεολαιίστικες κινητοποιήσεις, δήλωνε ότι πρέπει να υπάρξει “σύνεση” και να περιμένουν οι νέοι τις κάλπες. Εμείς λέμε ανοιχτά στο λαό. Αν για κάτι πρέπει, όντως να ανησυχεί είναι, ότι πραγματικά διαμορφώνεται στη βουλή ένας συσχετισμός αρνητικός. Με ευρεία συναίνεση ανάμεσα στη ΝΔ, το ΣΥΡΙΖΑ και το ΠΑΣΟΚ που φτάνει το 73%, αλλά και μικρότερα κόμματα που είναι έτοιμα, να παίξουν το ρόλο της χρήσιμης “τσόντας” στο σύστημα, όποτε χρειαστεί. Άλλωστε αυτό δεν χρειάζεται να γίνει καν από ένα κόμμα ολόκληρο. Αρκεί πολλές φορές να βρουν τους 1-2 βουλευτές που χρειάζονται. Πρέπει επίσης να ανησυχεί για την εμφάνιση νέων κομμάτων που εμφανίζονται τώρα από το πουθενά για να αρπάξουν ξανά τη ψήφο του λαού. Από το πουθενά εμφανίστηκε και η κ. Κωνσταντοπούλου η οποία ως νέα celebrity στα ιδιαίτερα φιλόξενα μαζί της μέσα ενημέρωσης προβάλλει το κόμμα της ως δήθεν αντισυστημική δύναμη. Όμως επειδή αναφέρθηκε και στην παρουσία του ΚΚΕ στη Βουλή απαντάμε αυτό που είπαμε και χτες εδώ στη Θεσσαλονίκη. 

Πάνω από 600 ερωτήσεις και αναφορές για τα προβλήματα των εργαζομένων της περιοχής εδώ, κατέθεσαν στα 4 χρόνια οι δύο βουλευτές του ΚΚΕ. Βέβαια το αν μια πολιτική δύναμη είναι αντισυστημική, αυτό δεν κρίνεται από το αν κάνει σόου στη Βουλή και μάλιστα για να έρχονται οι ναζί βουλευτές να ψηφίζουν, κρίνεται από την πολιτική της πρόταση και από τη στάση της κυρίως έξω από την Βουλή, στους αγώνες του λαού από τους οποίους το κόμμα αυτό, είναι απών.  Αν το ΚΚΕ διεκδικεί στις εκλογές περισσότερους ψήφους, περισσότερους βουλευτές είναι γιατί αυτή την εκλογική του δύναμη την επόμενη μέρα θα την αξιοποιήσει για να δυναμώσουν οι αγώνες του λαού μας. Αυτό είναι το κριτήριο για το ποιος παλεύει ενάντια στο σάπιο εκμεταλλευτικό σύστημα και ποιος με τον τρόπο του το υπηρετεί. 

Βέβαια μιλάμε για Κόμματα που δεν έχουν καν πρόγραμμα, γι αυτό αερολογούν, έχουν όμως αρχηγούς με γνωστό σεσημασμένο παρελθόν. Άλλα κόμματα βέβαια έχουν πρόγραμμα όπως αυτό το “Νίκη”, που όμως ανατριχιάζεις με αυτά που γράφουν. Μέχρι και καταναγκαστική εργασία για όσους δεν μπορούν να αποπληρώσουν τις δανειακές τους υποχρεώσεις μιλούν! Σαν πολύ ναζιστικά ακούγονται όλα αυτά, θα έλεγε κανείς. 

Αν για κάτι πρέπει, όμως να είναι σίγουρος ο λαός μας, είναι ότι εδώ υπάρχει ΚΚΕ. Και κανένας συσχετισμός δεν μας τρομάζει! Κανένας συσχετισμός δεν είναι ανίκητος, όσο δυναμώνει το ΚΚΕ. Και τώρα ο λαός μας έχει μια ευκαιρία να το πάει ακόμα πιο ψηλά. Να δώσει δύναμη στη δύναμη του. Να ενισχύσει τη μοναδική επιλογή που μπορεί πραγματικά να τους τρομάξει : το ΚΚΕ. Όντως ο λαός έχει τα δύσκολα μπροστά του με την επόμενη αντιλαϊκή κυβέρνηση. Γι αυτό πρέπει να σκεφτεί καλά ποιον εμπιστεύεται να είναι δίπλα του, κάθε στιγμή που θα το χρειαστεί, στα απλά, αλλά κρίσιμα και σημαντικά που θα συμβαίνουν στη ζωή του. Ποιον θα  εμπιστευτεί για να είναι αύριο στους χώρους δουλειάς, στα εργοστάσια, στα γραφεία, στις επιχειρήσεις, όταν η εργοδοσία θα ζητάει περισσότερες θυσίες, παλεύοντας για να υπογραφούν περισσότερες συλλογικές συμβάσεις.Το ΚΚΕ, οι βουλευτές του, οι συνδικαλιστές και τα απλά μέλη του ξέρει ότι θα είναι μαζί του και δεν θα είναι μαζί του, αυτοί οι οποίοι κατήργησαν τις Συλλογικές συμβάσεις, τα έδωσαν όλα στην εργοδοσία, όπως έκανε ο ΣΥΡΙΖΑ και το ΠΑΣΟΚ.

Αλήθεια, ποιος θα είναι αύριο στις γειτονιές, όταν οι λαϊκές οικογένειες θα κινδυνεύουν να χάσουν το σπίτι τους από τα κοράκια των funds και των τραπεζών; Μπορεί κανείς να εμπιστευτεί όσους πέρασαν τους νόμους που ξεπούλησαν τα λαϊκά σπίτια στα funds, που μετέτρεψαν σε ιδιώνυμο έγκλημα τις λαϊκές κινητοποιήσεις απέναντι στους πλειστηριασμούς; Ξέρει σίγουρα ότι εκεί θα είναι το ΚΚΕ και οι βουλευτές του, τα εργατικά σωματεία και το λαϊκό κίνημα. 

Ποιος θα είναι αύριο απέναντι στην κυβέρνηση όταν θα ζητάει νέες θυσίες για να φορτώσει στο λαό τα βάρη μιας πιθανής νέας κρίσης για να σωθούν ξανά οι επιχειρηματικοί όμιλοι και οι τράπεζες; Ο ΣΥΡΙΖΑ ή το  ΠΑΣΟΚ που φόρτωσαν με τα μνημόνια τους τα βάρη της προηγούμενης κρίσης στο λαό και τώρα υπερθεματίζουν για το Ταμείο Ανάκαμψης, το νέο υπεμνημόνιο; Δίπλα στο λαό θα είναι το ΚΚΕ που παλεύει διαχρονικά για να πληρώσει το κεφάλαιο και όχι ο λαός. Ποιος θα είναι αύριο απέναντι στη νέα λιτότητα, στις νέες περικοπές κοινωνικών δαπανών στην παιδεία, την υγεία, την πρόνοια στο όνομα των πρωτογενών πλεονασμάτων; Φυσικά, το ΚΚΕ που μπήκε μπροστά και μέσα στην πανδημία μαζί με το λαό για την προστασία της υγείας του. 

Μπορεί ο λαός μας να εμπιστευθεί τις τύχες αυτού του αγώνα στο ΠΑΣΟΚ που έκλεισε σωρηδόν τα νοσοκομεία το 2012-15 μαζί με τη ΝΔ; Όπως κι εδώ στην περιοχή σας με το νοσοκομείο Λοιμωδών; Ή τον ΣΥΡΙΖΑ που συνέχισε την ίδια πολιτική, που δεν έκανε τίποτα για να ανοίξουν ξανά τα νοσοκομεία και έφθασε στο σημείο να προτείνει υπουργό υγείας κοινής αποδοχής;

Ποιος θα εμποδίσει ακόμη και αντιδραστικές αλλαγές που έχει στα σχέδιά της η ΝΔ, με μια συνταγματική αναθεώρηση, για παράδειγμα για το άρθρο 16; Οι φοιτητές για παράδειγμα θα εμπιστευτούν τους κομμουνιστές μέσα στα πανεπιστήμια που δίνουν τη μάχη για δωρεάν παιδεία με την «Πανσπουδαστική» πρώτη δύναμη! Είναι δυνατόν να πιστέψει κάποιος τον ΣΥΡΙΖΑ που δια στόματος Τσίπρα, άφησε ανοιχτή την ίδρυση ιδιωτικών πανεπιστημίων, αρκεί να είναι τύπου Χάρβαρντ;

Και κυρίως ποιος θα είναι μπροστά, ώστε να ανοίξει ο δρόμος για να γίνει ο ίδιος ο λαός πρωταγωνιστής των εξελίξεων, να αναλάβει ο ίδιος την εξουσία με καθαρό εργατικό – φιλολαϊκό πρόγραμμα, κεντρικού επιστημονικού σχεδιασμού της οικονομίας, των υπηρεσιών, με άμεση συμμετοχή και εργατικό – λαϊκό έλεγχο, σε μια νέα κοινωνία ανατροπής της σημερινής σαπίλας και βαρβαρότητας; Σε αυτή την κοινωνία για την οποία παλεύει το ΚΚΕ, με το πρόγραμμα εξουσίας-διακυβέρνησης, που διαθέτει, το οποίο προβλέπει να πάρει ο λαός τις τύχες του στα χέρια του, να μην εναποθέτει τις ελπίδες του σε επίδοξους «σωτήρες». Προβλέπει κοινωνικοποίηση των μέσων παραγωγής και κεντρικό σχεδιασμό για την αξιοποίηση τους, για την αξιοποίηση του εργατικού δυναμικού. Προβλέπει παραγωγή που θα μπει σε κίνηση με στόχο την ικανοποίηση των κοινωνικών αναγκών. Με στόχο τη δημιουργία συνθηκών στους χώρους δουλειάς, στις πόλεις που αντιστοιχούν στον 21ο αιώνα. 
Όπως και εδώ στην πόλη της Θεσσαλονίκης, στην περιοχή της Τούμπας. Μπορείτε να πάρετε μια γεύση για ποια κοινωνία παλεύει το ΚΚΕ, μέσα από τις διεκδικήσεις του για την περιοχή σας. 

Όπως είναι η διεκδίκηση παρεμβάσεων βελτίωσης της κατάστασης ιδιαίτερα όσων αφορά το πράσινο, αλλά και τις κοινόχρηστες υποδομές στο χώρο της Αλάνας της Τούμπας. Νέες αθλητικές υποδομές, χωρίς να ανήκουν σε ιδιώτες που θα καλύπτουν τις ανάγκες για όλα τα αθλήματα. Απαλλοτρίωση και χαρακτηρισμό οικοπέδων για οικοδόμηση νέων σχολικών μονάδων, νηπιαγωγείων, παιδικών σταθμών. Να μπουν σε προτεραιότητα κατασκευής το νηπιαγωγείο και ο παιδικός σταθμός που η ανέγερση τους προβλέπεται στα σχέδια, αλλά καθυστερεί χρόνια. Υποδομές πολιτικής προστασίας, αντιπλημμυρική θωράκιση με παρεμβάσεις στα ρέματα και στην Περιφερειακή Τάφρο. Αντισεισμική θωράκιση, επικαιροποίηση των σχεδίων έκτακτης ανάγκης (με βάση και τις νέες παρεμβάσεις) και εκπαίδευση του πληθυσμού. Επέκταση του Μετρό προς την Τούμπα – Δ΄ Διαμέρισμα και τις όμορες περιοχές του Δ. Πυλαίας και πολλά άλλα. 

Ξέρουμε όλοι την απάντηση λοιπόν. Για όλα αυτά το μόνο κόμμα που μπορεί να εμπιστευτεί ο λαός είναι το ΚΚΕ. Μπροστά θα είναι το ΚΚΕ. Τα μέλη, τα στελέχη του, οι βουλευτές του, που δεν πρέπει να χαθεί ούτε ένας! Γιατί η ψήφος στο ΚΚΕ θα γίνει άμεσα αγώνας και διεκδίκηση. Γιατί ψήφος στο ΚΚΕ θα πει συνέπεια, σταθερότητα για το λαό. Ψήφος στο ΚΚΕ σημαίνει ψήφος στις ζωές μας και όχι στα κέρδη τους. Ψήφος στο ΚΚΕ μεταφράζεται σε σύγκρουση, σε ανυπακοή σε όλα αυτά που μας αγανακτούν. Ψήφος στο ΚΚΕ σημαίνει πάνω από όλα ελπίδα και αισιοδοξία, ότι θα τα καταφέρουμε. Ότι οι λαοί θα νικήσουν. Τώρα να κάνουμε το άλμα! Να μην χαθεί καμία ψήφος! Να φτάσουν όλοι οι ψηφοφόροι του ΚΚΕ στην κάλπη. Για να μην χαθεί ούτε ένας βουλευτής που κέρδισε το ΚΚΕ για το λαό.  Μπορούμε!   Προχωράμε, λοιπόν, δυναμικά. Δεν εφησυχάζουμε με τα όσα πετύχαμε. Λέμε σε όσους στρέφουν τώρα τα βλέμματά τους και τις ελπίδες τους προς το ΚΚΕ: Εμπρός λοιπόν, όλοι στη μάχη να ενισχυθεί το ΚΚΕ αποφασιστικά σε όλους τους δήμους και τις λαϊκές συνοικίες της Θεσσαλονίκης!
