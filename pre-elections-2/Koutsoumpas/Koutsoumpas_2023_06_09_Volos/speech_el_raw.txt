Φίλες και φίλοι, συντρόφισσες και σύντροφοι, και από εδώ από τον Βόλο, την πρωτεύουσα της Μαγνησίας, θέλουμε να ακουστεί δυνατά το μήνυμά μας: Αυτό που μετράει στις 25 Ιουνίου είναι το πόσο δυνατό θα είναι το ΚΚΕ για να είναι δυνατός ο λαός! Γιατί μόνο το ΚΚΕ μπορεί να ασκήσει αντιπολίτευση στην επόμενη κυβέρνηση της ΝΔ και στην αντιλαϊκή της πολιτική, από τη σκοπιά των λαϊκών συμφερόντων με συνέπεια, σταθερότητα και μαχητικότητα. Γιατί μόνο το ΚΚΕ άσκησε τέτοια αντιπολίτευση, μέσα κι έξω από τη Βουλή, στην προηγούμενη κυβερνητική θητεία της ΝΔ, όταν ο ΣΥΡΙΖΑ ψήφιζε το 50% των νομοσχεδίων της ΝΔ και το ΠΑΣΟΚ ψήφιζε αντίστοιχα το 70%. Στις εκλογές της 21ης Μαΐου, έγινε ένα βήμα. Με το 7,23% και τους 26 κομμουνιστές βουλευτές, με την εκλογή βουλευτών του ΚΚΕ σε περισσότερες περιφέρειες, όπως και εδώ στη Μαγνησία. Αυτό το θετικό βήμα μπορούν να το ακολουθήσουν πολλά περισσότερα, με ακόμα πιο δυνατό ΚΚΕ! 

Δεν υπάρχει αμφιβολία πως η επόμενη κυβέρνηση της ΝΔ προφανώς θα κλιμακώσει την πολιτική ενάντια στον λαό για να υπηρετήσει τα συμφέροντα των μεγάλων επιχειρηματικών ομίλων με τη συναίνεση του ΣΥΡΙΖΑ και του ΠΑΣΟΚ. Το ερώτημα είναι εμείς, οι εργαζόμενοι, ο λαός, οι νέοι και οι νέες πώς θα τους αντιμετωπίσουμε; Θα αποδεχτούμε νέα αντιλαϊκά μέτρα, τα 350 προαπαιτούμενα που πρέπει να ψηφιστούν μέχρι το 2026, για να εκταμιεύονται οι δόσεις του περίφημου Ταμείου Ανάκαμψης της ΕΕ; Θα πληρώσουμε ξανά εμείς τα δάνειά τους και το ζεστό χρήμα που θα πάρουν οι όμιλοι για τις μπίζνες τους; Θα αποδεχτούμε να ξαναπληρώσουμε τα σπασμένα μιας νέας οικονομικής καπιταλιστικής κρίσης; Θα ανεχτούμε νέα φοροληστεία, περικοπές στο όνομα της «δημοσιονομικής σταθερότητας» που επιβάλλει η ΕΕ; Ναι, η φοροληστεία του λαού για να φοροαπαλλάσεται το μεγάλο κεφάλαιο είναι το κοινό τους πρόγραμμα. Και είναι προκλητικός ο δήθεν τσακωμός που παρακολουθούμε αυτές τις μέρες ανάμεσα στα κόμματα που έχουν κυβερνήσει και έχουν δώσει πάρα πολλά διαπιστευτήρια και σε αυτόν τον τομέα. Γιατί όλοι μαζί, ΝΔ-ΣΥΡΙΖΑ-ΠΑΣΟΚ, τα τελευταία 15 χρόνια: Έγδαραν τον λαό με τους φόρους και τους μνημονιακούς νόμους. Όλοι τους εφάρμοσαν άδικους νόμους, όπως ο ΕΝΦΙΑ, που ο ΣΥΡΙΖΑ δήθεν θα καταργούσε. Η κυβέρνηση του ΣΥΡΙΖΑ αύξησε τους συντελεστές του ΦΠΑ και η κυβέρνηση της ΝΔ τους διατηρεί στα ύψη παρά τον πληθωρισμό. Όλοι τους ψήφισαν και εφάρμοσαν τους προϋπολογισμούς σύμφωνα με τους οποίους ο λαός πληρώνει σταθερά το 95% των φόρων και το μεγάλο κεφάλαιο κάτω από το 5%. Ψήφισαν την εθελοντική, φορολόγηση των εφοπλιστών, πλάι στις 50 και πλέον φοροαπαλλαγές τους και τη φοροασυλία τους που είναι κατοχυρωμένη μέχρι και στο Σύνταγμα και φυσικά αρνήθηκαν την πρόταση του ΚΚΕ για κατάργησή της. Εφάρμοσαν -η ΝΔ το 2014 και ο ΣΥΡΙΖΑ το 2017- την πατέντα του «αναβαλλόμενου φόρου» που δίνει φοροασυλία στις τράπεζες, οι οποίες μόνο πέρυσι είχαν κέρδη πάνω από 3 δισ. ευρώ. Μείωσαν τη φορολογία στα μερίσματα των μετόχων, ο ΣΥΡΙΖΑ από το 15% στο 10% και η ΝΔ από το 10% στο 5%.

Χώρια που έχουν διαμορφώσει το καθεστώς των «ειδικών φόρων» στο ηλεκτρικό ρεύμα και στα «ενεργειακά προϊόντα». Καθεστώς που από κοινού μονιμοποίησαν με τις ψήφους τους στη Βουλή τον περασμένο Ιούλη, ενώ φέτος στο Ευρωκοινοβούλιο ψήφισαν και νέα «πράσινα» χαράτσια.

Και, βέβαια, όλοι μαζί απέρριψαν τις τροπολογίες του ΚΚΕ: Για κατάργηση των άδικων έμμεσων φόρων, του ΦΠΑ στα τρόφιμα και στα είδη λαϊκής κατανάλωσης, των Ειδικών Φόρων Κατανάλωσης στα καύσιμα, στο ηλεκτρικό ρεύμα, στην ύδρευση και τις τηλεπικοινωνίες, του ΕΝΦΙΑ στην πρώτη και δεύτερη κατοικία. Και τώρα μαλώνουν, δήθεν, για το ποιος είναι και ποιος δεν είναι με τους φόρους; Έλεος πια! Έχει και η κοροϊδία τα όριά της. Τα πράγματα είναι απλά: Όλοι τους είναι με τους φόρους στον λαό και όλοι τους είναι ενάντια στους φόρους στους επιχειρηματικούς ομίλους, για να στηριχθεί η ανταγωνιστικότητα, που είναι κοινός τους στόχος. Γι' αυτό και είναι πραγματικά να γελάει κανείς με την προσπάθεια της ΝΔ να παρουσιαστεί ως το «αντιφορολογικό» κόμμα. Ποιος; Η ΝΔ, που επί ημερών της έχουμε «ρεκόρ» έμμεσων φόρων επί δύο χρόνια σερί. Είναι να γελάει κανείς και με την προσπάθεια ΣΥΡΙΖΑ και ΠΑΣΟΚ να παρουσιαστούν ως θιασώτες της «πιο δίκαιης» φορολογίας. Ο ΣΥΡΙΖΑ, που κατά τα άλλα καμαρώνει για τα 37 δισ. που άφησε «μαξιλάρι» από την άγρια φοροληστεία του λαού και που λέει ότι έχει το knowhow για να το ξανακάνει τώρα που επανέρχονται τα ματωμένα πλεονάσματα. Και το ΠΑΣΟΚ που φόρτωσε στον λαό ένα τσουβάλι φόρους ως κυβέρνηση και ως αντιπολίτευση και ψήφισε κάθε πιθανή και απίθανη φοροαπαλλαγή του κεφαλαίου. Καμία «κρυφή ατζέντα» φορολόγησης δεν υπάρχει, λοιπόν. Η συνέχιση της φοροληστείας στον λαό είναι δεδομένη, με βάση τις κοινές τους δεσμεύσεις που αφορούν τα κέρδη των επιχειρηματικών ομίλων. Και ας αφήσουν την κοροϊδία με τα λεγόμενα «υπερκέρδη» 7-8 εταιρειών που, δήθεν, θα φορολογήσει ο ΣΥΡΙΖΑ και το ΠΑΣΟΚ ή που, δήθεν, έχει ήδη φορολογήσει η ΝΔ. Μιλάνε για 7 εταιρείες για να αφήσουν εκτός συζήτησης τα κέρδη των 150 εισηγμένων στο χρηματιστήριο επιχειρηματικών ομίλων, που αύξησαν πέρυσι τα κέρδη τους κατά 303%. Γι’ αυτό, λοιπόν, το συμπέρασμα είναι ένα, για να ανακουφιστεί ο λαός από τους φόρους, προϋπόθεση είναι να χάσει το μεγάλο κεφάλαιο. Και η πίτα ολάκερη και ο σκύλος χορτάτος, δεν γίνεται. Αυτό, όμως, δεν πρόκειται ούτε να το κάνει εθελοντικά η κυβέρνηση της ΝΔ, ούτε πρόκειται να την πιέσουν σε αυτή την κατεύθυνση ο ΣΥΡΙΖΑ και το ΠΑΣΟΚ, αφού όλοι τους φυλάνε τα κέρδη του κεφαλαίου σαν κόρη οφθαλμού. Μόνο ο λαός, με τους αγώνες του, το κίνημά του και ένα ακόμα πιο δυνατό ΚΚΕ μπορεί να το επιβάλει αυτό και θα το επιβάλει!

Φίλες και φίλοι, συντρόφισσες και σύντροφοι, το κοινό τους πρόγραμμα δεν περιορίζεται στους φόρους. Έχει κι άλλα. Σημαντικό μέρος του είναι η στρατηγική της ΕΕ για τη λεγόμενη «πράσινη μετάβαση» που από την πολλή «πρασινάδα» και την πολλή ευαισθησία για το περιβάλλον έχει βαφτίσει «φυσικό αέριο» το μεθάνιο και το έχει φέρει πρώτο στο μείγμα παραγωγής ενέργειας στη χώρα μας, παρόλο που -μέχρι σήμερα- δεν υπάρχουν τέτοιες εγχώριες πηγές. Εκεί εντάσσονται τα σχέδια για την εγκατάσταση του τερματικού σταθμού LNG, υγροποιημένου φυσικού αερίου, στο λιμάνι του Βόλου, σχέδια τα οποία έχουν ξεσηκώσει δικαιολογημένα το λαό της πόλης. 

Οι δηλώσεις των υποστηρικτών της, ότι η επένδυση LNG θα φέρει εκατοντάδες θέσεις εργασίας, είναι το «δόλωμα» για να αποδεχτούν μια εγκατάσταση, από την οποία οι μόνοι που θα βγουν κερδισμένοι είναι τα αμερικάνικα μονοπώλια και οι εφοπλιστές, ιδιαίτερα οι Έλληνες, που κατέχουν ένα μεγάλο ποσοστό των πλοίων μεταφοράς υγροποιημένου αερίου παγκοσμίως. Για την εγκατάσταση του τερματικού σταθμού LNG ενδιαφέρονται οι ΗΠΑ που θέλουν να κερδίσουν τον ενεργειακό πόλεμο απέναντι στη Ρωσία, στα Βαλκάνια και στην Ευρώπη, εκτοπίζοντας το ρωσικό φυσικό αέριο. Αυτό το σχέδιο στηρίζει και η ελληνική άρχουσα τάξη, που συμμετέχει στον ενεργειακό πόλεμο στο πλευρό του ΝΑΤΟ για να αναβαθμίσει τη θέση της και ταυτόχρονα υλοποιεί τις κατευθύνσεις της «πράσινης μετάβασης» της ΕΕ κυνηγώντας το μέγιστο κέρδος.

Τι έχει να κερδίσει όμως ο λαός της περιοχής; Γιατί να επωμιστεί τους πολλαπλούς κινδύνους της συγκεκριμένης επένδυσης; Κινδύνους πραγματικούς και όχι υποθετικούς. Δεν είναι τυχαίο ότι οι εγκαταστάσεις LNG υπάγονται στην ευρωπαϊκή οδηγία που αφορά τα βιομηχανικά ατυχήματα μεγάλης έκτασης, ενώ αυτό που προβλέπεται είναι η ίδια η εταιρία να ελέγχει τον εαυτό της. Δεν είναι άγνωστα τα μεγάλα παρόμοια ατυχήματα στις ΗΠΑ, στη Νορβηγία. Γνωστοί είναι οι κίνδυνοι από τη μεταφορά με δεξαμενόπλοια του LNG, γνωστοί και οι κίνδυνοι ρύπανσης. Η ίδια η ευρωπαϊκή επιτροπή αναγνωρίζει ότι η διαρροή μεθανίου στις εγκαταστάσεις LNG συνιστά ένα πολύ πιο ισχυρό κλιματικό ρύπο απ’ το διοξείδιο του άνθρακα. Γνωστές είναι και οι αρνητικές συνέπειες στο θαλάσσιο περιβάλλον, στους υδροβιότοπους. Γιατί, λοιπόν, να επωμιστεί ο λαός αυτούς τους κινδύνους; Γιατί να διακινδυνεύσουμε να θρηνήσουμε νέα Τέμπη; Μήπως θα εγγυηθεί την ασφάλειά μας το σημερινό κράτος του κεφαλαίου; Το ξέρουμε πολύ καλά αυτό το κράτος. Ξέρουμε ότι εμφανίζεται ανίκανο να ανταποκριθεί στις ανάγκες μας, ακριβώς γιατί είναι πολύ ικανό να υπηρετεί το μεγάλο κεφάλαιο. Το έμαθε ο λαός της Μαγνησίας απ’ την καλή και απ’ την ανάποδη, στις πλημμύρες στον Αλμυρό και στην Αγχίαλο το 2020, στην αδυναμία να καθαριστούν τα δάση και να διασφαλιστούν οι αντιπυρικές ζώνες, στην υποτυπώδη ύπαρξη της Επιθεώρησης Εργασίας.

Είναι μεγάλη κοροϊδία η λογική που λέει ότι αν κατασκευαστεί το τερματικό LNG στη Μαγνησία θα έχει ο λαός της πιο φθηνό φυσικό αέριο. Το φυσικό αέριο είναι χρηματιστηριακό προϊόν με διεθνή τιμή που αποτυπώνεται στο Χρηματιστήριο του Άμστερνταμ. Άλλωστε δεν έχουν φθηνότερη τιμή στο φυσικό αέριο οι κάτοικοι της Αττικής που βρίσκονται δίπλα στον τερματικό σταθμό της Ρεβυθούσας. Μήπως όμως αξίζει να διακινδυνεύσουμε γιατί τάχα θα κερδίσουμε όλοι απ’ την «πράσινη ανάπτυξη» της Ευρωπαϊκής Ένωσης; Θυμηθείτε. Ήδη απ’ τη δεκαετία του ’90 μας έλεγαν ότι μόλις υλοποιηθεί η στρατηγική της ΕΕ, η «απελευθέρωση» της αγοράς ενέργειας, θα διασφαλίσει φθηνό ρεύμα για το λαό και άφθονες καλοπληρωμένες θέσεις εργασίας. Μετά μας διαβεβαίωσαν ότι οι επενδύσεις της «πράσινης μετάβασης» θα προστατεύσουν το περιβάλλον και ότι είναι ανάγκη να προχωρήσει γρήγορα η απολιγνιτοποίηση. Να θάψουμε, δηλαδή, μια φθηνή πηγή παραγωγής ενέργειας, που υπάρχει σε αφθονία στη χώρα μας, αντί να την αξιοποιήσουμε με πολύ πιο αυστηρά και σύγχρονα μέτρα προστασίας του περιβάλλοντος.

Τώρα μπορούμε δυστυχώς να απαντήσουμε ποιος εξαπατούσε το λαό και ποιος έλεγε την αλήθεια. Γιατί το ΚΚΕ προειδοποίησε απ’ την πρώτη στιγμή για τους πραγματικούς στόχους αυτής της στρατηγικής και μπήκε μπροστά για να οργανωθεί η αντίσταση των εργαζόμενων. Τα «δώρα» που έφερε στο λαό η υλοποίησή της είναι πλέον γνωστά σε όλους. Και δεν περιορίζονται στην ανεργία και τη φτώχεια που τσακίζει κόκαλα σ’ όλη τη Μαγνησία. Η ενεργειακή ακρίβεια χτύπησε την πόρτα όλων των κρατών μελών της ΕΕ. Η εκτίναξη της ενεργειακής φτώχειας αποτελεί την άλλη όψη των τεράστιων κερδών που αποκομίζουν τα «πράσινα αρπακτικά». Όσο για την προστασία του περιβάλλοντος, κατάντησε το πιο σύντομο ανέκδοτο. Γιγάντια φωτοβολταϊκά και αιολικά πάρκα καταστρέφουν δασικές εκτάσεις και περικυκλώνουν ολόκληρα χωριά. Το πανάκριβο εισαγόμενο αμερικάνικο LNG, με πολλαπλά αρνητικό περιβαλλοντικό αποτύπωμα τόσο κατά την εξόρυξη όσο και για τη μεταφορά και την αεριοποίησή του, βαφτίστηκε σε μια νύχτα πράσινο. Θα ήταν για γέλια, αν δεν ήταν εξοργιστικό, να μας παριστάνουν τους ευαίσθητους για το περιβάλλον η ΝΔ και ο ΣΥΡΙΖΑ, αυτοί που τετραπλασίασαν το ανώτατο επιτρεπόμενο όριο του οργανικού άνθρακα στα καυσαέρια των τσιμεντοκλιβάνων, προκειμένου να αδειοδοτηθεί περιβαλλοντικά η καρκινογόνα καύση σκουπιδιών από την ΑΓΕΤ εδώ στο Βόλο. Το μόνο πράσινο που γνωρίζουν όλοι αυτοί, η ΕΕ, το κεφάλαιο και τα κόμματα που το υπηρετούν, είναι το πράσινο του χρήματος και του κέρδους.

Η Ευρωκοινοβουλευτική ομάδα του ΚΚΕ πριν λίγες βδομάδες, εξέφρασε για μια ακόμα φορά τη στήριξή της στην αναφορά της Περιβαλλοντικής Πρωτοβουλίας Μαγνησίας και του Πανελλήνιου Δικτύου Οικολογικών Οργανώσεων για τις δραματικές επιπτώσεις στη ζωή και υγεία του λαού του Βόλου από την ατμοσφαιρική ρύπανση που προκαλεί η καύση σκουπιδιών από την ΑΓΕΤ και καταφέραμε να παραμείνει η υπόθεση ανοικτή. Ο μόνος που σήμερα μπορεί να βάλει φραγμό στα σχέδια που υπολογίζουν τη ζωή του ως «κόστος» για το «όφελος των λίγων» είναι μόνο ο λαός. Ο λαός του Βόλου είναι ο μόνος που μπορεί, με τον μαζικό αγώνα του, να εμποδίσει τα σχέδια που εμπλέκουν την περιοχή σε επικίνδυνα μονοπάτια, που υποθηκεύουν το μέλλον του, κλείνοντας τα αυτιά του στις σειρήνες των πολιτικών εκπροσώπων του κεφαλαίου.

Για να είναι πιο αποτελεσματικός αυτός ο αγώνας χρειάζεται να βγει πιο δυνατό το ΚΚΕ στις 25 Ιούνη. Γιατί η εναντίωση του ΚΚΕ σε αυτά τα σχέδια, όπως είναι ο τερματικός του LNG, δεν είναι συγκυριακή, δεν έχει «ναι μεν αλλά», δεν κρύβεται πίσω από το «να γίνει η περιβαλλοντολογική μελέτη να δούμε τι θα δείξει», ούτε το «να χωροθετηθεί το έργο σε άλλο σημείο», όπως λένε στελέχη του ΣΥΡΙΖΑ και του ΠΑΣΟΚ. Είναι καθαρή και ολόπλευρη και εντάσσεται στην αντιπαράθεσή μας με το σύνολο της στρατηγικής της λεγόμενης «Πράσινης μετάβασης», της στρατηγικής της αναβάθμισης της χώρας ως κόμβου μεταφοράς ενέργειας και εμπορευμάτων για τα συμφέροντα της ελληνικής αστικής τάξης και τον συμμάχων της και εις βάρος του λαού.

Φίλες και φίλοι, συντρόφισσες και σύντροφοι, οι σχεδιασμοί για το LNG αντικειμενικά «κουμπώνουν» με τη συνολικότερη μετατροπή της Μαγνησίας και όλης της Θεσσαλίας σε ορμητήριο του ΝΑΤΟ. Και αυτό είναι ένα ακόμα ερώτημα που καλείται να απαντήσει ο καθένας και η καθεμιά μπροστά στην κάλπη της 25ης Ιουνίου: Θα συμβιβαστούμε με τους κινδύνους που συνεπάγεται αυτή η πολιτική; Θα συμβιβαστούμε με τη μεγαλύτερη εμπλοκή της Ελλάδας στο πλευρό του ΝΑΤΟ; Με τη νέα αποστολή βαρέων όπλων στο καθεστώς Ζελένσκι; Θα συμβιβαστούμε με τα ΝΑΤΟϊκά σχέδια συνεκμετάλλευσης στο Αιγαίο που αποτελούν αρνητική εξέλιξη για τον ελληνικό λαό και για όλους τους λαούς της περιοχής; ΝΔ, ΣΥΡΙΖΑ και ΠΑΣΟΚ διαγκωνίζονται μεταξύ τους, ποιος θα υλοποιήσει καλύτερα τους επικίνδυνους σχεδιασμούς των ΗΠΑ και του ΝΑΤΟ. Δεν είναι, άλλωστε, τυχαίο πως αυτά ακριβώς τα ζητήματα απουσιάζουν από τη μεταξύ τους αντιπαράθεση, συνολικά από την πολιτική συζήτηση. Τους είδατε να τσακώνονται για την εμπλοκή της Ελλάδας στον ιμπεριαλιστικό πόλεμο στην Ουκρανία; Για τις δήθεν αμυντικές συμφωνίες με τις ΗΠΑ, που είναι πέρα για πέρα επιθετικές, τις οποίες ξεκίνησε ο ΣΥΡΙΖΑ με την κυβέρνηση Τραμπ και ολοκλήρωσε η ΝΔ για να φτάσουμε σήμερα να έχουμε γεμίσει με βάσεις, λιμάνια, αεροδρόμια κι άλλες υποδομές στην υπηρεσία των ΗΠΑ και του ΝΑΤΟ, οι οποίες ταυτόχρονα γίνονται στόχος αντιποίνων; Εμείς όμως επιμένουμε να ιεραρχούμε αυτά τα ζητήματα και εμείς -κυριολεκτικά και μεταφορικά- μετράμε τις ανθρώπινες ζωές.

Το ίδιο μετράνε τις ζωές τους και οι εργαζόμενοι, οι νέοι της Μαγνησίας, όλης της Θεσσαλίας, που θέλουν να ζήσουν ειρηνικά, που αγωνιούν βλέποντας το μπαρούτι του πολέμου να συσσωρεύεται και την ιμπεριαλιστική αντιπαράθεση στην Ουκρανία να κλιμακώνεται και καταλαβαίνουν τους κινδύνους για τη χώρα μας. Ο λαός έχει μόνο να χάσει απ’ την υλοποίηση της πολιτικής που μετατρέπει την Ελλάδα σε σημαιοφόρο του ΝΑΤΟ στην περιοχή. Η βαθύτερη εμπλοκή της χώρας στον πόλεμο, ο κίνδυνος να χτυπηθεί η ίδια η περιοχή του Βόλου, δεν αφορά κάποιο μακρινό μέλλον. Απ’ το Στεφανοβίκειο έφυγαν ήδη πέρσι για την Πολωνία 12 επιθετικά ελικόπτερα των Αμερικανών. Ο ρόλος της περιοχής στα επικίνδυνα πολεμικά σχέδια του ΝΑΤΟ είναι πλέον σημαντικός. Συνδυάζει την 110 πτέρυγα μάχης στη Λάρισα για την εξυπηρέτηση των αεροπορικών δυνάμεων του ΝΑΤΟ, τη στάθμευση ελικοπτέρων και αεροκίνητων μονάδων στο Στεφανοβίκειο, τη συναρμολόγηση και αποσυναρμολόγηση ελικοπτέρων, την ενισχυμένη λιμενική υποδομή στον Αλμυρό για στρατιωτική χρήση. Το ίδιο το λιμάνι του Βόλου περιλαμβάνεται στα αμερικανικά σχέδια για τη μεταφορά στρατιωτικών φορτίων προς την Ευρώπη. Όλα αυτά καθιστούν την περιοχή ένα μεγάλο στόχο στρατιωτικών αντιποίνων. Και αυτό το έγκλημα απέναντι στο λαό δρομολογήθηκε από όλες τις τελευταίες κυβερνήσεις.

Ταυτόχρονα, ο λαός της Μαγνησίας, της Θεσσαλίας μπορεί να δει ότι τα σχέδια αυτά δεν αποτελούν «εγγύηση» και «ασπίδα» απέναντι στην τουρκική επιθετικότητα, όπως κοροϊδεύει η ΝΔ και τα άλλα κόμματα. Όπως δεν αποτέλεσαν εγγύηση οι ΝΑΤΟϊκές βρετανικές βάσεις στην Κύπρο για την τουρκική εισβολή και κατοχή. Ο θεσσαλικός λαός μπορεί να απορρίψει τα επιχειρήματα για δήθεν «ενίσχυση της τοπικής οικονομίας» λόγω της ύπαρξης ξένων στρατιωτικών δυνάμεων! Μιλάμε πρώτα απ' όλα για λεφτά που είναι βαμμένα με το αίμα χιλιάδων ανθρώπων που έχουν σκοτώσει όλα αυτά τα χρόνια σε Συρία, Λιβύη, Ιράκ, Αφγανιστάν, Γιουγκοσλαβία, Ουκρανία και σε άλλες τόσες πολεμικές επεμβάσεις. Μιλάμε επίσης για μια «ανάπτυξη» που είναι συνώνυμη της σαπίλας, της διαφθοράς και της παρακμής, που οδηγεί περιοχές να μετατρέπονται σε «Τρούμπες» της δεκαετίας του 1960. Τώρα λοιπόν είναι η ευκαιρία να στείλετε μήνυμα με την ψήφο σας. Να γυρίσετε την πλάτη στη ΝΔ, στον ΣΥΡΙΖΑ και στο ΠΑΣΟΚ που έχουν μετατρέψει την Ελλάδα σε ορμητήριο ιμπεριαλιστικού πολέμου. Να στηρίξετε αποφασιστικά το ΚΚΕ, που με συνέπεια λόγων και έργων μπήκε μπροστά, πάλεψε με όλες τις δυνάμεις του ενάντια στη συμμετοχή της χώρας στο μακελειό των ιμπεριαλιστών. 

Φίλες και φίλοι, συντρόφισσες και σύντροφοι, σας καλούμε να αναλογιστείτε: έχετε να χάσετε ή να κερδίσετε από την επανεκλογή του κομμουνιστή βουλευτή, του Βασίλη Μεταξά, εδώ στη Μαγνησία και στις νέες εκλογές της 25ης Ιουνίου; Έχει να περιμένει κάποιο όφελος ο λαός της Μαγνησίας από το 43% που έδωσε στη ΝΔ και από το 71% που έδωσε αθροιστικά σε ΝΔ, ΣΥΡΙΖΑ και ΠΑΣΟΚ; Τίποτα απολύτως. Δεν χρειάζεται να το ξαναδώσει, γιατί αύριο θα το βρει απέναντί του. Αντίθετα, η σημαντική αύξηση σε ψήφους και σε ποσοστό για το ΚΚΕ και εδώ στη Μαγνησία, που το έφεραν μια ανάσα από την τρίτη θέση, αποτελούν μια πραγματικά σημαντική καινούρια δύναμη. Αν διατηρηθούν και αυξηθούν, πετυχαίνοντας ξανά την εκλογή βουλευτή, θα έχουμε κάνει ένα σημαντικό βήμα. Αν αυτές οι δυνάμεις κατατεθούν από την επόμενη μέρα στην αναζωογόνηση, στην αντεπίθεση του εργατικού - λαϊκού κινήματος, τα πράγματα -πιστέψτε μας- θα είναι πολύ καλύτερα για τον λαό της περιοχής. Θα έχει ξημερώσει μια διαφορετική μέρα. Εμείς, οι Οργανώσεις του ΚΚΕ σε όλη την Ελλάδα, ολόκληρη η Κοινοβουλευτική μας Ομάδα, για αυτό υποσχόμαστε να δουλέψουμε. Και δεν το υποσχόμαστε απλά. Το κάναμε πράξη όλα τα προηγούμενα χρόνια και το κάνουμε και τώρα, στο μεσοδιάστημα των δύο εκλογικών αναμετρήσεων, χωρίς να περιμένουμε τίποτα.

Κάθε μέρα οι υποψήφιοι βουλευτές του ΚΚΕ βρίσκονται στο πλάι ανθρώπων του μόχθου που κινδυνεύουν να βγει το σπίτι τους σε πλειστηριασμό, σε οικογένειες που πάνε να τους κάνουν έξωση. Σχεδόν δεν περνάει μέρα που να μην έχουμε παραδείγματα αποτροπής τέτοιων εξελίξεων κάτω από την αποφασιστική παρέμβαση σωματείων, φορέων και του ΚΚΕ. 

Χωρίς να περιμένουμε τίποτα μπαίνουμε μπροστά στη μάχη για την υπογραφή συλλογικών συμβάσεων εργασίας με αυξήσεις στους μισθούς, με υποχρεωτικά μέτρα ασφάλειας στη δουλειά. Αυτό πέτυχαν οι εργαζόμενοι στη ναυπηγοεπισκευαστική Ζώνη του Περάματος με τη 48ωρη απεργία τους μετά το εργοδοτικό έγκλημα που στέρησε τη ζωή σε έναν ακόμα εργάτη. Αυτό που δεν τους είχε παραχωρήσει ούτε η κυβέρνηση του ΣΥΡΙΖΑ, ούτε η κυβέρνηση της ΝΔ, το να γίνει δηλαδή υποχρεωτική η Σύμβαση που υπέγραψαν το 2017, το επέβαλλαν οι ίδιοι με τον αγώνα τους και με τους κομμουνιστές, τους υποψήφιους του ΚΚΕ στην πρώτη γραμμή.

Αυτό σημαίνει 100% μαχητική, λαϊκή αντιπολίτευση. Και τέτοια αντιπολίτευση δεν μπορεί να περιμένει ο λαός της Μαγνησίας ούτε από τον ΣΥΡΙΖΑ και το ΠΑΣΟΚ, που θα συνεχίσουν να δίνουν συναίνεση στην επόμενη κυβέρνηση της ΝΔ, ούτε από τα λεγόμενα «μικρά κόμματα», κόμματα μιας χρήσης στην πραγματικότητα. Πόσες φορές το έχουμε δει ως τώρα; Κόμματα χωρίς καμία κοινωνική αναφορά, χωρίς καμία παρουσία στους αγώνες του λαού μας, χωρίς ούτε ένα αναγνωρίσιμο στέλεχος σε κάθε περιοχή, να «φουσκώνουν» από την υπερπροβολή που τους χαρίζει σε μια δεδομένη χρονική στιγμή το σύστημα, να καταγράφουν μια «χρήσιμη» για το σύστημα παρουσία στη Βουλή για 1-2 τετραετίες. Και στη συνέχεια να εξαφανίζονται και τα στελέχη τους να βρίσκουν στέγη από εδώ και από εκεί. Πρόκειται, όχι μόνο για χαμένη ψήφο, αλλά και για χαμένο χρόνο για τον λαό και τη νεολαία μας.

Μόνο μαζί με το ΚΚΕ μπορούμε να δημιουργήσουμε ρωγμές στον αρνητικό συσχετισμό. Όλα αλλάζουν όταν το αποφασίζουν με τη δράση τους οι πολλοί! Γιατί το ΚΚΕ δεν έχει δεσμεύσεις στο σύστημα. Η ψήφος στο ΚΚΕ είναι η μόνη αντισυστημική. Γιατί στο δίλημμα «ή οι ζωές μας ή τα κέρδη τους» επιλέγουμε τις ζωές μας παλεύοντας ενάντια στα μικρά και μεγάλα «Τέμπη» που ζει κάθε μέρα ο λαός. Γιατί κόντρα στη μιζέρια και το «τίποτα δεν γίνεται», το ΚΚΕ αναδεικνύει τις σύγχρονες ανάγκες του λαού και της νεολαίας στη δουλειά, τη μόρφωση, την υγεία, τον ελεύθερο χρόνο, τον πολιτισμό, την προστασία της ζωής του λαού και του περιβάλλοντος. Γιατί έχει μέτωπο στον φασισμό και το θερμοκήπιό του, το σύστημα της εκμετάλλευσης. Δεν δίνει συγχωροχάρτια ντροπής στους ναζί, όπως κάνουν άλλα κόμματα. Γιατί έχει πρόγραμμα εξουσίας - διακυβέρνησης με τον λαό στο τιμόνι της εξουσίας, πραγματικό ιδιοκτήτη του πλούτου που παράγεται. Γιατί στη σημερινή βαρβαρότητα υπάρχει διέξοδος για τα συμφέροντα του λαού, στη σύγκρουση και την ανατροπή του σάπιου, διεφθαρμένου συστήματος. Μόνο ο λαός σώζει τον λαό, στον δρόμο της ανατροπής με ΚΚΕ δυνατό!

Πάμε, λοιπόν, στις δύο βδομάδες που απέμειναν, να κάνουμε την πιο μεγάλη προσπάθεια. Να μην υπολογίσουμε την κούραση. Να συγκρουστούμε με το υποτονικό κλίμα που καλλιεργούν όλοι οι άλλοι, κυρίως με τη συναίνεσή τους. Καμία ψήφος στο ΚΚΕ δεν πρέπει να πάει χαμένη στην αποχή, ούτε να σκορπίσει δεξιά κι αριστερά. Το βήμα που κάναμε στις 21 Μαΐου μπορεί τώρα να γίνει άλμα. Με ΚΚΕ ακόμα πιο δυνατό, με δυνατό τον λαό και το κίνημά του, καμία κυβέρνηση δεν μπορεί να νιώθει παντοδύναμη. Όσοι το τολμήσατε, κάν’ τε το ξανά. Είδατε ότι δεν είστε μόνοι σας. Και όσοι το σκεφτήκατε και διστάσατε, έχετε άλλη μια ευκαιρία για να κάνετε τη σωστή επιλογή. Την επιλογή της δύναμης, του αγώνα και της ελπίδας για τον λαό. ΚΚΕ δυνατό, η ελπίδα είναι εδώ!
