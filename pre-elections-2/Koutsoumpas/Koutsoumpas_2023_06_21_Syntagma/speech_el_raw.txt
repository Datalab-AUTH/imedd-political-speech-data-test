Φίλες και φίλοι, συντρόφισσες και σύντροφοι, Αυτή η μεγάλη κόκκινη, κατακόκκινη συγκέντρωση λαού και νεολαίας εδώ στην Αθήνα επιβεβαιώνει ότι το θετικό βήμα που έγινε το Μάη, τώρα μπορεί να γίνει άλμα. Με την ακόμα μεγαλύτερη ενίσχυση του ΚKE. Κι αυτό είναι το πιο αισιόδοξο, το πιο ελπιδοφόρο μήνυμα! Γιατί μπορεί η κάλπη της Κυριακής να βγάλει την επόμενη αντιλαϊκή κυβέρνηση, όμως το κρίσιμο για το λαό είναι ότι θα αναδείξει και μια 100% μαχητική, λαϊκή αντιπολίτευση. Κι αυτή είναι μόνο το ΚΚΕ, ακόμα πιο δυνατό, πιο ισχυρό. Δείτε… απόψε εδώ στην πλατεία Συντάγματος, δεν πραγματοποιείται απλά η κεντρική προεκλογική συγκέντρωση του ΚΚΕ. Απόψε εδώ, πραγματοποιείται η πρώτη μεγάλη διαδήλωση του λαού της Αθήνας ενάντια στη νέα κυβέρνηση της ΝΔ. Εδώ είναι η φωνή του 15% της Καισαριανής, του 13,5% της Νέας Ιωνίας, του 13% της Πετρούπολης, του 12% της Κοκκινιάς, του 11% του Περάματος, του 16% του Ασπρόπυργου. Είναι η φωνή, όλων όσοι ανέδειξαν ξανά το ΚΚΕ τρίτη δύναμη στην Αττική. Και θα το ξανακάνουν ανεβάζοντας παντού τα ποσοστά του. 

Ναι, μπορούν να το μεταδώσουν, να το γράψουν. Απόψε πραγματοποιείται η πρώτη διαδήλωση ενάντια στην κυβέρνηση της ΝΔ που νομίζει ότι έρχεται «καβάλα στο άλογο» για να εφαρμόσει το αντιλαϊκό πρόγραμμά της. Άρχισε ήδη να μοιράζει υπουργεία, να βγάζει από τα συρτάρια νομοσχέδια. Τους προειδοποιούμε: Προσέξτε καλά, γιατί κι άλλοι, ήρθαν καβάλα στο άλογο, αλλά απότομα ξεπέζεψαν. Μπορεί τέσσερα χρόνια να σας άνοιγε δρόμο η «μούφα» - αντιπολίτευση του ΣΥΡΙΖΑ και του ΠΑΣΟΚ, που έγιναν τελικά οι καλύτεροι χορηγοί σας, όμως δεν ήταν λίγες οι φορές που ζοριστήκατε -και το πιο σημαντικό- δεν καταφέρατε να νομιμοποιήσετε στις εργατικές λαϊκές συνειδήσεις την πολιτική της αδικίας, της εκμετάλλευσης.

Κι αυτά τα ζόρια σας, ήταν από τους εργάτες, τους βιοπαλαιστές αγρότες και επαγγελματίες, τη νεολαία, όλους όσοι πήραν μέρος στους μεγάλους αγώνες τα χρόνια που πέρασαν. Με το ΚΚΕ μπροστά, να κάνει πράξη παντού το σύνθημα: “Μόνο ο λαός σώζει το λαό στο δρόμο της ανατροπής”! Το ίδιο θα κάνει και τώρα. Κι ας συνεχίζει ο ΣΥΡΙΖΑ και το ΠΑΣΟΚ να ανοίγει το δρόμο στη ΝΔ, ακόμα και τώρα προεκλογικά, μιλώντας για τη δήθεν παντοδυναμία της κυβέρνησης της. Καμία αστική κυβέρνηση δεν μπορεί να νιώθει παντοδύναμη, όταν είναι δυνατό το εργατικό - λαϊκό κίνημα. Και σ’ αυτή τη χώρα υπάρχει δυνατό ΚΚΕ, εγγύηση ότι θα είναι δυνατός ο λαός και το κίνημά του. Εμείς βέβαια, μερικές φορές ξεχνάμε τι σημαίνει η ύπαρξη κομμουνιστικού κόμματος σε μια χώρα με ισχυρούς δεσμούς μέσα στο λαό. Μας το θύμισαν οι πρωτοπόροι Γάλλοι συνδικαλιστές εργάτες που μας υποδέχτηκαν στις μεγαλειώδης απεργίες στο Παρίσι αλλά και μεις τους υποδέχτηκε εδώ την Πρωτομαγιά. Έφυγαν μιλώντας για τη σημασία ύπαρξης και δράσης δυνατού κομμουνιστικού κόμματος με προσανατολισμό στο εργατικό κίνημα, στην προοπτική της πάλης. Μας το θύμισε ο πρόεδρος του σωματείου της Amazon που από δω από την Ελλάδα, έστειλε μήνυμα στους Αμερικάνους εργάτες για την ανάγκη να ιδρυθεί εργατικό κόμμα στη δική τους χώρα. Ε, ναι λοιπόν! Η ελπίδα βρίσκεται στην πάλη των λαών, πάλη που δυναμώνει εμπνέεται, θεριεύει με το δυνάμωμα των κομμουνιστών. Αυτό το μήνυμα ας στείλουμε σε όλο τον κόσμο με την ισχυροποίηση του ΚΚΕ στην κάλπη της Κυριακής.

Φίλες και φίλοι Συντρόφισσες και σύντροφοι Οι εργάτες και οι εργάτριες, οι λαϊκοί άνθρωποι της Αττικής, όλης της χώρας, που ψήφισαν τη ΝΔ, κάτω από τα εκβιαστικά διλήμματα, υιοθετώντας τη λογική που καλλιέργησε ο ΣΥΡΙΖΑ, ότι δεν υπάρχει εναλλακτική ή σκέφτονται τώρα να την ψηφίσουν, γιατί θεωρούν πως παίζει χωρίς αντίπαλο, τούς λέμε να σκεφτούν τα εξής: Δεν έχουν κανέναν λόγο να ενισχύσουν ακόμα περισσότερο τη ΝΔ, ίσα ίσα όλοι έχουν κάθε λόγο να την κοντύνουν, να της κόψουν λίγο τη φόρα. 

Γιατί αυτή την ψήφο θα τη βρουν αύριο απέναντί τους, όταν οι μεγαλοεργοδότες θα τους ζητάνε να βάλουν περισσότερο πλάτη για να σωθούν τα κέρδη της επιχείρησης, θα αρνούνται να υπογράψουν συλλογική σύμβαση. Θα τη βρουν απέναντί τους όταν τα κοράκια των τραπεζών και των funds, θα ξεσπιτώνουν τις λαϊκές οικογένειες, όταν η ΝΔ θα υλοποιεί το ένα μετά το άλλο τα αντιλαϊκά προαπαιτούμενα του Ταμείου Ανάκαμψης, θα φορτώνει νέα βάρη στο λαό για να σωθούν οι όμιλοι και οι τράπεζες στη νέα κρίση. Αυτή την ψήφο οι εργαζόμενοι θα τη βρουν απέναντί τους, όταν η κυβέρνηση της ΝΔ θα κάνει πράξη τις υποδείξεις της Κομισιόν για νέες περικοπές κοινωνικών δαπανών, νέους φόρους στον λαό για να ελαφρύνουν το κεφάλαιο, για καθηλωμένους μισθούς και συντάξεις μέχρι νεοτέρας. Θα τη βρουν απέναντί τους, όταν η ΝΔ -με προσωπική όπως λέει επίβλεψη του Μητσοτάκη- θα φτιάχνει το Νέο ΕΣΥ ΑΕ. Και θα προωθεί τα Πανεπιστήμια ΑΕ καταργώντας το άρθρο 16 με τη συναίνεση φυσικά του ΣΥΡΙΖΑ και του ΠΑΣΟΚ. Αυτή την ψήφο στη ΝΔ, οι εργαζόμενοι θα τη βρουν απέναντί τους, όταν θα μας εμπλέκει ακόμα περισσότερο στο μακελειό στην Ουκρανία στο πλευρό του ΝΑΤΟ και των ΗΠΑ, οι οποίοι ήδη προετοιμάζουν και τις νέες επικίνδυνες εξελίξεις στα ελληνοτουρκικά. 

Γιατί μπορεί όμως ο Μητσοτάκης να κουνάει το δάχτυλο στο λαό, πως ο χάρτης βάφτηκε μπλε, πρέπει να αρχίζει έστω στο βάθος να προβάλλει το κόκκινο. Και αν το Μάη ήταν λίγο πιο αχνό, τώρα τον Ιούνη μπορεί να είναι πιο ζωντανό. Κι αυτό το ακόμα μεγαλύτερο ποσοστό του ΚΚΕ είναι η απόδειξη ότι ενισχύεται ένα ρεύμα αμφισβήτησης της κυρίαρχης πολιτικής, του ταξικού της χαρακτήρα, που υπηρετούν σύσσωμα τα κόμματα του κεφαλαίου και οι κυβερνήσεις τους. Απόδειξη, ότι δυναμώνει η αναζήτηση λύσης στα σημερινά προβλήματα μέσα από τον οργανωμένο αγώνα, τη συμμετοχή στο κίνημα, τη συλλογική δράση.

Όπως λοιπόν, οι εργαζόμενοι δεν έχουν κανέναν λόγο να ενισχύσουν ακόμα περισσότερο τη ΝΔ, δεν έχουν και κανένα λόγο να σκορπίσουν την ψήφο τους στα κόμματα της συναινετικής, συστημικής αντιπολίτευσης, στον ΣΥΡΙΖΑ και στο ΠΑΣΟΚ. Που θα συνεχίζουν να ψηφίζουν το ένα μετά το άλλο τα νομοσχέδια του Μητσοτάκη, να βάζουν πλάτη σε όλες τις κρίσιμες στιγμές, όπως πάντα έκανε η σοσιαλδημοκρατία.Δεν έχουν να προσφέρουν τίποτα στον λαό μας και στους αγώνες του, ούτε τα κόμματα-δημιουργήματα του μιντιακού κατεστημένου, όπως αυτό της κυρίας Κωνσταντοπούλου με το αμαρτωλό παρελθόν. Ούτε φυσικά τα διάφορα ακροδεξιά μορφώματα που σπρώχνονται να μπουν στη Βουλή.

Ευτυχώς στην Ελλάδα υπάρχει πραγματική επιλογή για τον λαό, επιλογή 100% λαϊκής, μαχητικής αντιπολίτευσης, γιατί υπάρχει ΚΚΕ! Ναι, λοιπόν, εδώ υπάρχει ΚΚΕ που θα σας κάνει τη ζωή δύσκολη. Το ξέρετε καλά αυτό. Γι’ αυτό προσπαθείτε να φιμώσετε τη φωνή μας, με αποκλεισμούς, πρόστιμα, ακόμα και με δικαστικές διώξεις σε στελέχη μας, που μπαίνουν μπροστά στους αγώνες του λαού και της νεολαίας. Άδικα κουράζεστε. Αυτά εδώ δεν πιάνουν. Δεν ξεμπερδεύετε έτσι εύκολα με εμάς, ούτε εσείς που ονειρεύεστε παντοδυναμίες, ούτε εσείς που ονειρεύεστε αναστύλωση του δικομματισμού. Δεν ξεμπερδεύει έτσι εύκολα με μας ούτε το σάπιο σύστημα που υπηρετείτε.

Μάλιστα έχουν το θράσος, στελέχη του ΣΥΡΙΖΑ, να λένε ότι αν πάρει 1% παραπάνω το ΚΚΕ, δεν έχει καμιά σημασία, σε αντίθεση με το 1-2% αν πάρει παραπάνω το κόμμα τους. Αφού βέβαια έχουν χαρίσει το 41% στη ΝΔ, έχουν αφιερώσει όλη αυτή την προεκλογική περίοδο, στο πώς θα κόψουν κάτι από το ΚΚΕ.Θέλουν να κρυφτούν, αλλά τα βρώμικα κόλπα που αντέγραψαν από το ΠΑΣΟΚ, δεν τους αφήνουν. Είναι ξεκάθαρο ότι κρίνουν κοιτώντας τον εαυτό τους στον καθρέφτη. Ζυγίζουν τις ψήφους με τα δικά τους κριτήρια που είναι υποταγμένα στο σύστημα. Δεν προσπαθούν μόνο να χτυπήσουν το ΚΚΕ, να βάλουν τρικλοποδιές σε όσους νιώθουν αριστεροί, προοδευτικοί. Κάνουν ό,τι μπορούν για να εμποδίσουν απλό κόσμο να κάνει μία ριζοσπαστική και προοδευτική επιλογή κι αυτή είναι μόνο το ΚΚΕ. Η αλήθεια είναι, πως δεν θα κάνει καμία θετική διαφορά για τον λαό, αν έχει το ΠΑΣΟΚ μία μονάδα παραπάνω, δεν θα έχει καμία θετική διαφορά για τον λαό, αν ο ΣΥΡΙΖΑ έχει μία μονάδα παραπάνω. Συμβαίνει ακριβώς το αντίθετο. Γιατί θα είναι αρνητική εξέλιξη να αυξηθούν οι βουλευτές εκείνοι που θα συνεχίσουν στον δρόμο που έκανε τη ΝΔ πιο ισχυρή, δηλαδή στον δρόμο της συναινετικής αντιπολίτευσης, της σύγκλισης σε στρατηγικά ζητήματα και της υπερψήφισης δεκάδων αντιλαϊκών νομοσχεδίων.

Για το ΚΚΕ, όμως, όχι 1%, αλλά ακόμα κι ένας άνθρωπος να κάνει το βήμα, μετράει και κάνει τη διαφορά. Γιατί είναι μία συνείδηση που πάει μπροστά, είναι ένας άνθρωπος που μπορεί να στοιχηθεί στο πλάι εκείνων που με τον οργανωμένο, συλλογικό αγώνα πολλαπλασιάζουν τις εστίες αντίστασης και διεκδίκησης. Είναι ένας άνθρωπος που μπορεί το βήμα ενίσχυσης του ΚΚΕ να το μετατρέψει σε άλμα συνειδητής αμφισβήτησης της πολιτικής που πνίγει τον λαό. «Είναι ένας άνθρωπος», όπως έγραψε ο Ναζίμ Χικμέτ, «που τον μποδίζουν να βαδίζει, που τον αλυσοδένουνε», αλλά αυτός «τη γλώσσα του τους βγάζει». Γιατί επιλέγει να περάσει στο απέναντι στρατόπεδο, επιλέγει να ενισχύσει το αντίπαλο δέος. Να σταθεί με τη μεριά των εργατικών συμφερόντων και της μαχητικής λαϊκής αντιπολίτευσης. Επιλέγει το ΚΚΕ. Φίλες και φίλοι, συντρόφισσες και σύντροφοι, Στις κάλπες της Κυριακής, θα πάμε με κάθε τρόπο, με κάθε θυσία και θα πάμε με καρδιά, με μυαλό, αλλά και με οργή. Η δική μας η καρδιά χτυπάει για όλους τους ανθρώπους του μόχθου σε αυτή τη χώρα. Αυτούς που κάθε μέρα «ματώνουν τη σκέψη τους, ματώνουν τα νύχια τους, για να βγάλουν τον άρτο τον επιούσιο», για να χρησιμοποιήσουμε τους στίχους από ένα τραγούδι του μεγάλου μας μουσικοσυνθέτη Γιάννη Μαρκόπουλου που αποχαιρετήσαμε πρόσφατα. Γιατί είμαστε το Κόμμα τους, ακόμα και αν δεν το ξέρουν, και γιατί όλοι είναι ένας από εμάς. Εμείς δεν βλέπουμε τους ανθρώπους του μόχθου σαν κουκιά. Δεν τους βάζουμε καμία ταμπέλα, δεν τους ξεχωρίζουμε παρά μόνο με κριτήριο το αν ανήκουν στους εκμεταλλευτές ή σε αυτούς που υφίστανται την εκμετάλλευση στη σημερινή κοινωνία. Το δικό μας μυαλό, η δική μας σκέψη είναι αφιερωμένη στην απελευθέρωσή τους, την απελευθέρωση όλων μας από τα δεσμά της εκμετάλλευσης. Στην ανατροπή της βαρβαρότητας και την οικοδόμηση μιας άλλης, δίκαιης κοινωνίας, της κοινωνίας του σοσιαλισμού. Αυτός είναι, άλλωστε, ο λόγος που υπάρχει το ΚΚΕ. Κι αυτός είναι επίσης ο λόγος που το ΚΚΕ είναι το μόνο κόμμα που μπορεί να κάνει πραγματική, μαχητική, λαϊκή αντιπολίτευση, όχι μόνο απέναντι στην αντιλαϊκή κυβέρνηση της ΝΔ, αλλά απέναντι στο ίδιο το σύστημα και την εξουσία του, για να ανοίξει επιτέλους ο δρόμος της ανατροπής για να έρθει ο ίδιος ο λαός, οι εργαζόμενοι στην εξουσία, να πάρουν στα χέρια τους το πλούτο που παράγουν, για να ζήσουμε με βάση τις δυνατότητες της εποχής. Γι’ αυτό κι εμείς όπως λέει και ο ποιητής μας ο Γιάννης Ρίτσος «δεν τραγουδάμε για να ξεχωρίσουμε απ’ τον κόσμο, εμείς τραγουδάμε για να σμίξουμε τον κόσμο». Ναι, εμείς δεν κοιτάμε τι χρώμα βάφτηκε ο χάρτης στην κάθε περιοχή για να μπούμε μπροστά, να αφιερώσουμε τον χρόνο μας και όλες μας τις δυνάμεις, να τα δώσουμε όλα για τους ανθρώπους της. Κανένας κομμουνιστής δεν ρώτησε τους ανθρώπους, για παράδειγμα, στη Θεσσαλονίκη, τι ψήφισαν, πριν βουτήξει στα λασπόνερα για να τους βοηθήσει να καθαρίσουν τα σπίτια τους το περασμένο Σάββατο. 

Κανένας βουλευτής στον Πειραιά δεν ρώτησε τι ψήφισαν οι εργάτες στο Πέραμα, όταν από την πρώτη στιγμή βρέθηκαν στη Ζώνη όπου ένας ακόμη εργάτης έχανε τη ζωή του. Γιατί; Γιατί μια συλλογική σύμβαση από το 2017 με τις μισές σελίδες να αφορούν μέτρα ασφαλείας, δεν έγινε υποχρεωτική, ούτε από την κυβέρνηση του ΣΥΡΙΖΑ ούτε από την κυβέρνηση της ΝΔ . Αυτό το πέτυχαν όμως και πάλι οι ίδιοι οι εργαζόμενοι, με το σωματείο τους, με τη 48ωρη απεργία τους, με τους κομμουνιστές και τους βουλευτές του ΚΚΕ στον Πειραιά στην πρώτη γραμμή. 

Κανένας υποψήφιος βουλευτής, κανένα στέλεχος του ΚΚΕ, δεν ρώτησε τις λαϊκές οικογένειες τι ψήφισαν, για να εμποδίσουν δεκάδες πλειστηριασμούς και εξώσεις ακόμα και σήμερα. Τους πλειστηριασμούς που απογειώθηκαν μετά και την απόφαση του Αρείου Πάγου που εφαρμόζει τον νόμο του ΣΥΡΙΖΑ ο οποίος παρέδωσε στα  κοράκια τα δάνεια του λαού. Τελικά, η καλύτερη πόρτα ασφαλείας, που δεν την παραβιάζουν ούτε οι ηλεκτρονικοί πλειστηριασμοί του ΣΥΡΙΖΑ, είναι ο αγώνας και η λαϊκή αλληλεγγύη. 

Ούτε φυσικά στην Κοζάνη, εκεί όπου τα φωτοβολταϊκά φτάνουν μέχρι τις αυλές των σπιτιών και οι δυνάμεις καταστολής επιβάλουν το δίκιο του επενδυτή, η βουλευτής του ΚΚΕ μια νέα κοπέλα, κοντοστάθηκε. Το αντίθετο μπήκε μπροστά στις κινητοποιήσεις, μαζί με τους κατοίκους και πέτυχαν να σταματήσουν οι εργασίες. Το ερώτημα βέβαια δεν είναι τι κάνει το ΚΚΕ, γιατί το ΚΚΕ κάνει ότι περνάει από το χέρι του. Το ερώτημα είναι τι κάνουν αυτοί της πράσινης ανάπτυξης, ο ΣΥΡΙΖΑ, το ΠΑΣΟΚ; Τι κάνουν; Κάνουν απλά τα κορόιδα, όταν δεν ψηφίζουν τα πράσινα χαράτσια για να κερδίζουν πάλι κάποιοι όμιλοι της πράσινης ενέργειας. 

Στην κάλπη όμως της Κυριακής, θα πάμε όλοι και όλες και θα πάμε με μεγάλη οργή. Για τις εκατοντάδες ψυχές που χάθηκαν ανοιχτά της Πύλου. Για αυτό το νέο έγκλημα της Ευρωπαϊκής Ένωσης και της πολιτικής της, των κυβερνήσεων, των κομμάτων που τη διαμόρφωσαν και την υλοποίησαν. Για αυτό το νέο έγκλημα, σε τελική ανάλυση, του αιματοβαμμένου συστήματος της εκμετάλλευσης. Όλοι αυτοί έσπειραν τις βόμβες και τη φτώχεια σε μια σειρά χώρες, έδωσαν βάσεις στο ελληνικό έδαφος για να σηκώνονται από εδώ τα πολεμικά αεροπλάνα και μετά σήκωσαν φρούρια για να μην περάσουν τα θύματά τους. Γιατί εμείς ξέρουμε ότι αυτά τα εγκλήματα, όπως και ο ίδιος ο ξεριζωμός ανθρώπων, έχει αιτίες και ενόχους. Δεν είναι φυσικό φαινόμενο, όπως το παρουσιάζουν όλοι οι κροκόδειλοι που δάκρυσαν ξανά.	Γιατί δεν μπορούμε να ακούμε τον κύριο Μητσοτάκη να λέει ότι η πολιτική της καταστολής είναι ανθρωπιστική, γιατί λέει όσο λιγότερες βάρκες βρίσκονται στο Αιγαίο, τόσο λιγότερο πιθανό είναι να βυθιστούν. Και αυτό το είπε με θράσος λίγες μέρες μετά την τραγωδία. Γιατί εμείς είμαστε με τους ξεριζωμένους, επειδή είναι τα ταξικά μας αδέρφια και όχι επειδή λείπουν φθηνά εργατικά χέρια στους ξενοδόχους και στους φραουλάδες της Μανωλάδας, όπως λένε ο Μητσοτάκης, ο Τσίπρας και ο Βαρουφάκης. Και όπως και οι ίδιοι οι μετανάστες, όπως και οι νέοι που έχουν μεταναστεύσει από την Ελλάδα, εμείς προτιμάμε να μπορούν οι άνθρωποι να ζουν με αξιοπρέπεια και ασφάλεια στον τόπο τους, μαζί με τις οικογένειες και τους δικούς τους ανθρώπους. Αυτός ο λαός έχει δείξει πολλές φορές την αλληλεγγύη του, η οποία αποτυπώθηκε και σε συγκινητικά στιγμιότυπα και φιγούρες του λαού μας. Όπως οι τρεις γιαγιάδες στη Λέσβο που τάιζαν τα προσφυγόπουλα γάλα ή ο φούρναρης στην Κω που μοίραζε κάθε μέρα δωρεάν ψωμί στους κατατρεγμένους. Το ίδιο έκανε τώρα και ο λαός της Καλαμάτας, τρέχοντας στο λιμάνι να βοηθήσει όπως μπορούσε τους διασωθέντες.

Αυτή την αλληλεγγύη καπηλεύεται ο κύριος Τσίπρας, λέγοντας ότι το 2015 - 2019 η χώρα μας ήταν πρότυπο στο προσφυγικό και συνώνυμο -δήθεν- της ανθρωπιάς. Μα υπάρχει στα αλήθεια αριστερός, προοδευτικός άνθρωπος, που αντέχει να ακούει τέτοια πράγματα; Όταν σε αυτόν εδώ τον τόπο, έχουμε ζήσει το κολαστήριο της Μόριας, ένα σύγχρονο στρατόπεδο συγκέντρωσης, όπου χιλιάδες άνθρωποι και παιδιά στοιβαγμένοι, πάλευαν κάθε μέρα με τον θάνατο; Όταν είχαμε ζήσει τόσα πολύνεκρα ναυάγια ειδικά εκείνη την περίοδο; Ποιος μπορεί να ξεχάσει την εικόνα με τον μικρό Αϊλάν στην άμμο της Αλικαρνασσού; Ναι κύριε Τσίπρα. Ο λαός μας έγινε συνώνυμο της ανθρωπιάς, όμως η κυβέρνησή σας και η ΕΕ που προσκυνάτε, έγινε συνώνυμο της απανθρωπιάς. Όπως είναι σήμερα και η κυβέρνηση του κ. Μητσοτάκη, η οποία χρωστάει απαντήσεις στα ερωτήματα για το ναυάγιο.

Γι’ αυτό, λοιπόν, με καρδιά, με μυαλό και με οργή θα πάει στις κάλπες την Κυριακή και η νεολαία. Όσο και αν κάνουν ό,τι μπορούν διάφοροι για να τη σπρώξουν στην αποχή, όσα εμπόδια και αν της βάζουν. Όσο και αν προσπαθούν να κλέψουν την ψήφο της, επιστρατεύοντας επικοινωνιολόγους και ανεβάζοντας βιντεάκια σε εφαρμογές. Το μόνο που μαρτυρούν είναι πόσο μακριά βρίσκονται από τις πραγματικές της ανάγκες, ενώ δεν μπορούν να κρύψουν τις μεγάλες ευθύνες που έχουν για τα εμπόδια που βάζουν στη ζωή τους. Ό,τι και να κάνουν, ποτέ δε θα καταλάβουν πώς είναι, όταν τα νεανικά χαμόγελα, η νεανική αισιοδοξία, στολίζει τους αγώνες που δίνει ο λαός μας. Όταν η νέα γενιά είναι στην πρώτη γραμμή διεκδίκησης για όλα όσα την αφορούν. Πώς είναι να τη συναντάς στον δρόμο να αγωνίζεται και να διεκδικεί. Πώς είναι να την ακούς να φωνάζει τα δίκαια συνθήματά της, να τη βλέπεις να πιάνεται αλυσίδα με τους εργάτες, να γίνεται ένα με το εργατικό κίνημα και να παλεύει για τη ζωή της. Αυτά δεν τα βρίσκει κανείς στο TikTok, τα βρίσκει μόνο δίπλα στο ΚΚΕ και την ΚΝΕ. Στις πραγματικές μάχες, σε κάθε μετερίζι, που κυβερνήσεις και κεφάλαιο, απλώνουν χέρι στα δικαιώματα της νέας γενιάς. Εκεί τους κόβουμε την όρεξη. Εκεί θα τους κόψουμε το χέρι όταν απλώνεται βίαια πάνω στη νέα γενιά και στα δικαιώματά της. Και είναι πολλές οι στιγμές που η νεολαία, στο πλάι του ΚΚΕ, μετατρέπεται σε αυτό που ονειρευόμαστε για εκείνη. Πρωταγωνίστρια στον αγώνα, με το δικό της, μοναδικό αποτύπωμα στις εξελίξεις! Και η επόμενη αντιλαϊκή κυβέρνηση της ΝΔ ξέρει ότι θα έχει απέναντί της ένα νεανικό ρεύμα αμφισβήτησης που θα φουντώνει με ριζοσπαστικά χαρακτηριστικά. Που θα μάχεται, χωρίς να τσιμπάει στα διλήμματα και τους εκβιασμούς του αστικού πολιτικού συστήματος.Τον κόσμο, όμως, θα τον φέρουμε στα μέτρα μας πριν να μας φέρει εκείνος στα δικά του. Γιατί μέσα στην πάλη για καλύτερα σχολεία για τα παιδιά μας, για σπουδές και πτυχία με αξία, για δουλειά με δικαιώματα, μέσα στον καθημερινό αγώνα, χτίζονται οι συνειδήσεις. Αναπτύσσεται ο περήφανος, ανυπότακτος τρόπος ζωής που αρμόζει στη νέα γενιά. Οι εικόνες και οι στιγμές που είναι για πάντα χαραγμένες στο μυαλό και την καρδιά μας, από τη δράση της νεολαίας στα χρόνια που πέρασαν, είναι βαμμένες με το κόκκινο χρώμα της ελπίδας. Από τον μεγάλο αγώνα μαθητών και φοιτητών στη διάρκεια της πανδημίας, για ασφαλή σχολεία και πανεπιστήμια. Από την κοσμοπλημμύρα στους δρόμους και τη συγκλονιστική συμμετοχή της νεολαίας μετά το έγκλημα των Τεμπών που δεν άφησαν το έγκλημα να ξεχαστεί, που όλων των νεκρών γίνατε η φωνή. Την αισιοδοξία και ανάταση που μας χάρισε επίσης η ιστορική πρωτιά της Πανσπουδαστικής στις φοιτητικές εκλογές μετά από δεκαετίες που γκρέμισε την παράταξη της ΝΔ στη δεύτερη θέση. Το πετυχημένο μπλόκο που έβαλε η φοιτητική νεολαία στην πανεπιστημιακή αστυνομία, παρά την καταστολή και τις απειλές. Μάλιστα, το κάζο που έπαθε η κυβέρνηση, ακόμα το φυσάει και δεν κρυώνει. Και εσείς σήμερα που κρατάτε στα χέρια σας τις κόκκινες σημαίες, ξέρετε ότι μπορείτε να είστε περήφανοι για όσα καταφέρατε. Για τη δράση σας, για τους αγώνες που δώσατε, για τις νίκες που φέρατε σε όλο το κίνημα, για τις συνειδήσεις που κερδίσατε, για τα θεμέλια που βάλατε και βάζετε, ώστε η νέα γενιά να είναι πρωταγωνίστρια σήμερα και αύριο. Γιατί στο ΚΚΕ και την ΚΝΕ κάνουμε πράξη την αμφισβήτηση, τολμάμε να παλεύουμε για όλα όσα αξίζουν στη νέα γενιά. Γι’ αυτό και η νεολαία μπροστά στις κάλπες της 25ης Ιουνίου έχει μόνο μία επιλογή: ΚΚΕ. Να γεμίσουν οι κάλπες με κόκκινες νεανικές ψήφους, βόλια στην καρδιά του συστήματος, για να δυναμώσει ακόμα περισσότερο η ριζοσπαστική αμφισβήτηση και η αγωνιστική διεκδίκηση. Και να δοθεί και έτσι η υπόσχεση ότι στον ίδιο δρόμο, και ακόμα πιο δυναμικά, θα συνεχίσει. Φίλες και φίλοι, συντρόφισσες και σύντροφοι, Πάμε, λοιπόν, στις τέσσερις μέρες που απέμειναν, να κάνουμε τη μεγαλύτερη δυνατή προσπάθεια. Για να μην χαθεί ούτε μια ψήφος που μπορεί να πέσει στο ΚΚΕ. Για να έχει αποτέλεσμα η μεγάλη προσπάθεια που κάνουμε εδώ και τόσους μήνες. Τώρα κρίνονται όλα.	Όσοι στηρίξατε το ΚΚΕ στις 21 του Μάη, τώρα πρέπει να το ξανακάνετε. Μόνο η ψήφος της ερχόμενης Κυριακής είναι αυτή που θα μετρήσει τελικά και θα μας ακολουθεί για 4 χρόνια. Και όσοι το σκεφτήκατε και τελικά δεν το κάνατε, αλλά ξέρουμε καλά ότι η άνοδος του ΚΚΕ ήταν το μόνο στοιχείο του εκλογικού αποτελέσματος που σας έκανε να χαμογελάσετε, τώρα έχετε άλλη μια ευκαιρία. Για να χαμογελάσουμε περισσότερο όλοι και όλες μαζί την Κυριακή. Γιατί μόνο με δυνατό ΚΚΕ, δυναμώνει η γνήσια 100% μαχητική-λαϊκή αντιπολίτευση, απέναντι στην αυτοδυναμία της πολιτικής του κεφαλαίου, στην κυβέρνηση της ΝΔ, στο «υπουργείο αντιπολίτευσης» των ΣΥΡΙΖΑ - ΠΑΣΟΚ και όλων των κομμάτων του συστήματος. Μόνο έτσι δημιουργούμε ρωγμές στον αρνητικό συσχετισμό. Γιατί η ψήφος στο ΚΚΕ δεν παζαρεύεται για κυβερνητικές καρέκλες σε αντιλαϊκές κυβερνήσεις. Δεν μεταλλάσσεται, δεν εξαγοράζεται. Δεν αποσύρεται «αθόρυβα», όπως έχουμε δει να συμβαίνει με τόσα και τόσα κόμματα στο παρελθόν, που σήμερα δεν τα θυμάται κανείς. Γιατί το ΚΚΕ, δεν έχει δεσμεύσεις στην ΕΕ και το ΝΑΤΟ, στα αιματοβαμμένα κέρδη του κεφαλαίου. Γιατί ψήφος στο ΚΚΕ σημαίνει ψήφος στις ζωές μας και όχι στα κέρδη τους. Μεταφράζεται σε σύγκρουση, σε ανυπακοή σε όλα αυτά που μας αγανακτούν. Σημαίνει πάνω απ' όλα ελπίδα και αισιοδοξία, ότι θα τα καταφέρουμε. Ότι οι λαοί θα νικήσουν.Γιατί το ΚΚΕ έχει πρόγραμμα εξουσίας - διακυβέρνησης με τον λαό στο τιμόνι της εξουσίας, πραγματικό ιδιοκτήτη του πλούτου που παράγει. Γιατί στη σημερινή βαρβαρότητα υπάρχει διέξοδος υπέρ του λαού: Και η διέξοδος βρίσκεται στη σύγκρουση και την ανατροπή του σάπιου, διεφθαρμένου συστήματος.	Για να φτιάξουμε μια κοινωνία με ευημερία, κοινωνικά δικαιώματα, ανώτερο πολιτισμό. Στο μπόι των ονείρων μας. Στο μπόι των ανθρώπων!

