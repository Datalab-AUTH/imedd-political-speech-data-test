Πολίτες των Ιωαννίνων, φίλες και φίλοι, η παρουσία σας σήμερα εδώ δίνει ένα μήνυμα αποφασιστικότητας και ασυμβίβαστου αγώνα. Και θέλω ξεκινώντας αυτή την ομιλία μου να δεσμευτώ απέναντί σας ότι είμαστε και θα είμαστε εδώ και θα δώσουμε μαζί τον αγώνα μέχρι την Κυριακή, μέχρι την κάλπη, μέχρι και το τελευταίο δευτερόλεπτο. Διότι έχουμε μάθει στη ζωή μας και στην ιστορία μας, στη διαδρομή μας, να μην εγκαταλείπουμε τη μάχη. Έχουμε μάθει να μην τα παρατάμε, έχουμε μάθει να αγωνιζόμαστε για να ανατρέπουμε αποτελέσματα. Θα δώσουμε λοιπόν αυτή τη μάχη μέχρι το τελευταίο λεπτό για τη μεγάλη ανατροπή. Θα αγωνιστούμε μαζί μέχρι τις κάλπες στις 25 του μήνα, αλλά δεσμεύομαι απέναντί σας ότι θα είμαστε μαζί και στις 26 του μήνα. Μαζί θα προχωρήσουμε μπροστά για να αντισταθούμε στις αντιλαϊκές πολιτικές, για να υπερασπιστούμε τα δικαιώματα της κοινωνίας, να υπερασπιστούμε τα συμφέροντα της κοινωνικής πλειοψηφίας. Να υπερασπιστούμε όμως πάνω απ' όλα ιδέες και αξίες. Διότι εμείς είμαστε εδώ και αγωνιζόμαστε αψηφώντας το πολιτικό κόστος όταν είναι να υπερασπιστούμε αξίες. Το πρόγραμμά μας για μια δίκαιη κοινωνία και ευημερία για όλους, να υπερασπιστούμε την αυταξία της ανθρώπινης ζωής, την ανθρωπιά, την αλληλεγγύη, τις υπέρτατες αξίες της ζωής, της ισότητας και της ελευθερίας.

Φίλες και φίλοι, πολίτες των Ιωαννίνων, σήμερα είχαμε μια εξέλιξη, είχαμε την απόσυρση από τα ήδη τυπωμένα ψηφοδέλτια της Νέας Δημοκρατίας του υποψηφίου της στη Ροδόπη κ. Κατραντζή. Μια απόσυρση που αποκάλυψε το μέγεθος μιας ακόμη χρεοκοπίας, αυτή τη φορά ηθικής χρεοκοπίας. Χρεοκόπησε σε δημόσια θέα αυτή η ανεύθυνη επιχείρηση εμπλοκής των ευαίσθητων εθνικών μας θεμάτων, μέσα στην προεκλογική αντιπαράθεση. Χρεοκόπησε η απόπειρα, του κ. Μητσοτάκη να μετατρέψει ένα ευαίσθητο εθνικό θέμα, αυτό της Θράκης, σε κεντρικό θέμα της προεκλογικής αναμέτρησης, μόνο και μόνο επειδή δεν ανέχονται -όπως είπαν- στον μπλε χάρτη μια «ροζ κουτσουλιά», έτσι είπαν. Και αυτό αποδεικνύει την έπαρσή τους, αυτό αποδεικνύει την αλαζονεία τους.

Χρεοκόπησε το εγχείρημα της μετατροπής, για άλλη μια φορά, της Εθνικής Υπηρεσίας Πληροφοριών σε προσωπικό εργαλείο του κ. Μητσοτάκη, που το στρέφει πότε για να παρακολουθεί τους πολιτικούς του αντιπάλους και πότε για να τους παγιδεύει. Αυτό πήγε να κάνει και τώρα. Έβαλε την ΕΥΠ του predator να μας υποδείξει ποιόν πρέπει να έχουμε και ποιόν δεν πρέπει να έχουμε στα ψηφοδέλτιά μας. Δεν πρόσεξε όμως τις λεπτομέρειες. Γιατί στο έγγραφο που μας έστειλε, φαίνεται ξέχασαν να σβήσουν την αναφορά στο δικό τους υποψήφιο ως «στρατευμένο» μάλιστα στην Άγκυρα και στο Τουρκικό Προξενείο. Και επί δύο βδομάδες μας ζήταγαν με θράσος τα ρέστα για τους δικούς μας υποψήφιους, ενώ διατηρούσαν τον δικό τους στα ψηφοδέλτια, παρ' ότι οι ίδιοι τον χαρακτήριζαν στρατευμένο στην Άγκυρα.

Μας ζήταγαν με θράσος δηλώσεις εθνικοφροσύνης, παίζοντας ανεύθυνα και επιπόλαια με την πατρίδα, ενώ ο δικός τους υποψήφιος βουλευτής έκανε δηλώσεις για “Τούρκους της δυτικής Θράκης”. Κι έτσι όλοι συνειδητοποιήσαμε ένα πράγμα: πόσο υποκριτής, πόσο αδίστακτος, πόσο ανεύθυνος, πόσο επικίνδυνος εθνικά είναι τελικά ο κ. Μητσοτάκης. Η Νέα Δημοκρατία πήρε σήμερα ένα μεγάλο μάθημα. 

Ο ΣΥΡΙΖΑ-Προοδευτική Συμμαχία δεν ήταν, δεν είναι και δεν θα γίνει γι' αυτούς βολικός αντίπαλος και τους ζητώ να το βάλουν καλά στο μυαλό τους. Ο βολικός δικομματισμός δεν τους βγαίνει. Ο κατακερματισμός της ψήφου σε μικρότερα βολικά κόμματα διαμαρτυρίας δεν θα τους βγει. Ο ΣΥΡΙΖΑ-Προοδευτική Συμμαχία θα παραμείνει ισχυρός πόλος της εναλλακτικής διακυβέρνησης απέναντι στα αντιλαϊκά τους σχέδια.

Πολίτες των Ιωαννίνων, φίλες και φίλοι, η κάλπη της ερχόμενης Κυριακής είναι μια κάλπη που έχει μια διπλή ιδιαιτερότητα. Από τη μια ακολουθεί την κάλπη της απλής αναλογικής της 21ης του Μάη και υπό αυτή την έννοια είναι μια κάλπη που κουβαλάει μια νωπή λαϊκή εντολή και έναν δυσμενή συσχετισμό. Όμως ταυτόχρονα είναι και μια νέα εκλογική αναμέτρηση με ένα νέο εκλογικό σύστημα. Δεν είναι ο δεύτερος γύρος αυτός που έχουμε την Κυριακή της πρώτης αναμέτρησης. Είναι μια εντελώς νέα εκλογική αναμέτρηση. Θέλω να πω σε όσους βιάζονται να προδικάσουν το αποτέλεσμα της λαϊκής ετυμηγορίας, να μην το κάνουν. Διότι οι πολίτες σε αυτή την εκλογική αναμέτρηση θα προσέλθουν έχοντας στο μυαλό τους ότι κρίνεται οριστικά το ποιος και πώς θα κυβερνήσει τα επόμενα τέσσερα χρόνια. Κρίνεται οριστικά με ποιο πρόγραμμα θα κυβερνηθεί ο τόπος τα επόμενα τέσσερα χρόνια. Κι εμείς καλούμε τους Έλληνες πολίτες να αναλογιστούν ποια είναι τα προγράμματα που τίθενται σε αντιπαράθεση. Δυο είναι τα εναλλακτικά σχέδια: ένα σχέδιο προστασίας της κοινωνίας και ένα σχέδιο, από την άλλη μεριά, ακραία νεοφιλελεύθερο, που έχει στόχο την εξάπλωση της ιδιωτικής σφαίρας, τη λεηλασία, θα έλεγα εγώ, της κοινωνίας.

Η Νέα Δημοκρατία επιχειρεί σήμερα να δικαιώσει την πολιτική της, όσα έκανε και σε όσα οδήγησε τα τελευταία χρόνια να γίνουν, επικαλούμενη το ποσοστό της στις κάλπες του Μάη. Επιχειρεί να δικαιώσει τις επιλογές της, που κόστισαν όμως ανθρώπινες ζωές στην πανδημία, που διέλυσαν την αγορά εργασίας, που κατάργησαν το οχτάωρο, που οδήγησαν στην κατάρρευση το Εθνικό Σύστημα Υγείας. 

Και που οδηγούν σε εικόνες σαν κι αυτές που είδαμε τις προηγούμενες εβδομάδες, συνανθρώπους μας όπως η 63χρονη στην Κω να χάνουν τη ζωή τους στην καρότσα αγροτικών αυτοκινήτων, επειδή δεν υπάρχουν διασώστες του ΕΚΑΒ. Και δεν έγινε μονάχα στην Κω, έγινε στη Νέα Μάκρη, έγινε στη Χαλκιδική. Αυτή είναι η ουσιώδης διαφορά μας, η αξιακή διαφορά που έχουμε με τη νεοφιλελεύθερη Νέα Δημοκρατία. 

Εμείς υπερασπιζόμαστε, προασπίζουμε ως αξία την ανθρώπινη ζωή και αυτοί μετράνε κόστη και ζημιές. 

Έλεγα ότι η Νέα Δημοκρατία προσπαθεί να δικαιώσει την πολιτική της και τις επιλογές της, επιλογές που διέλυσαν το ΕΣΥ. 

Επιλογές που σήμερα απειλούν χιλιάδες νοικοκυριά με έξωση, 700.000 σπίτια με πλειστηριασμούς. Επιλογές που στερούν το εισόδημα με τους έμμεσους φόρους, που υπονομεύουν τη Δημοκρατία με τις υποκλοπές, που μοίρασαν δισεκατομμύρια με απευθείας αναθέσεις. 

Με αλαζονεία, αυταρέσκεια, περιφρόνηση, μας λένε ότι «όλα αυτά έχουν κριθεί, έληξαν με το 40% της προηγούμενης κάλπης». Δεν έληξαν όμως. Και δεν έληξαν όχι μόνο γιατί εμείς δεν έχουμε σκοπό να σταματήσουμε να αγωνιζόμαστε, αλλά κυρίως γιατί η Νέα Δημοκρατία δεν έχει σκοπό να σταματήσει να υλοποιεί αυτές τις πολιτικές. Έχει σκοπό να τα συνεχίσει και μάλιστα με μεγαλύτερη ένταση να συνεχίσει την ίδια πολιτική.

Το δείχνει αυτό άλλωστε το δεσμευτικό Μεσοπρόθεσμο πρόγραμμα που κατέθεσαν στην Ευρωπαϊκή Επιτροπή, το μεσοπρόθεσμο πρόγραμμα σταθερότητας που κατέθεσαν πριν από δύο μήνες, που δεν έχει την παραμικρή σχέση με τα πλουσιοπάροχα μέτρα που προεκλογικά εξαγγέλλει ο κ. Μητσοτάκης. 

Αυτή είναι η αλήθεια η πραγματική για την πολιτική που θα εφαρμόσουν αν εκλεγούν τα επόμενα τέσσερα χρόνια. Το πρόγραμμά τους είναι γεμάτο ακοστολόγητες προεκλογικές υποσχέσεις, χωρίς το δημοσιονομικό περιθώριο για να υλοποιηθούν. 

Πραγματική μείωση του μισθολογίου των δημοσίων υπαλλήλων προβλέπουν στο πρόγραμμά τους κατά 730 εκατομμύρια και όχι αύξηση των μισθών των δημοσίων υπαλλήλων. 

Πραγματική μείωση των πρωτογενών καταναλωτικών δαπανών σε κρίσιμους τομείς του Δημοσίου, όπως η Υγεία και η Παιδεία, κατά 10% σωρευτικά στην επόμενη τετραετία, προβλέπεται στο πρόγραμμά τους και όχι αύξηση των δαπανών. 

Ενώ την ίδια στιγμή ξέρετε τι υπόσχονται. Υπόσχονται ένα νέο ΕΣΥ και μάλιστα με εγγυητή τον κ. Μητσοτάκη, ενώ έχουν σχέδιο πραγματικό να μειώσουν τις δαπάνες. 

Πραγματική αύξηση του μέσου μισθού προβλέπεται για μόλις 1,3% σωρευτικά στην επόμενη τετραετία, ενώ την ίδια στιγμή υπόσχονται αύξηση 25%.

Το πρόγραμμα της Νέας Δημοκρατίας λέει πολλά που δεν πρόκειται να υλοποιηθούν και κρύβει πολλά που έχουν σκοπό να υλοποιήσουν. Άλλα κάποια από αυτά που δεν ομολογούν επισήμως, τα μαρτυράνε ορισμένοι υποψήφιοί τους κατά λάθος.

Όπως έκανε ο κ. Πνευματικός, υποψήφιος βουλευτής της Νέας Δημοκρατίας, που αποκάλυψε το σχέδιό τους για τη διαλογή ασθενών στο Εθνικό Σύστημα Υγείας και για τις ιδιωτικοποιήσεις των Νοσοκομείων. Θυμάστε πως το είχε πει ένας άλλος υπουργός τους, ο κ. Πέτσας; «Όποιος δεν προσαρμόζεται, πεθαίνει». Αυτή είναι η ιδεολογία και το σχέδιο αυτών που πιστεύουν άλλωστε ότι οι ανισότητες είναι φυσικό φαινόμενο. Όποιος έχει χαμηλό προσδόκιμο ζωής, δεν θα παίρνει μια ακριβή θεραπεία. Θα την παίρνει κάποιος που έχει υψηλότερο προσδόκιμο ζωής, διότι η Υγεία είναι ακριβή και δεν μπορεί να την καλύψει το κράτος. Αν έχει τη δυνατότητα να πάει σε ένα ιδιωτικό νοσοκομείο έχει καλώς, αν δεν έχει θα μείνει αβοήθητος. Αλλά δεν είναι το μόνο κρυφό τους σχέδιο αυτό για την Υγεία. 

Να σας θυμίσω τι έλεγε ο κ. Γεωργιάδης αμέσως μετά τις εκλογές της 21ης Μάη, ότι στόχος τους είναι οι 180 έδρες, για να μπορέσουν να αλλάξουν μόνοι τους το Σύνταγμα. Και στη συνέχεια ο κ. Μητσοτάκης φανέρωσε το σχέδιό τους για ιδιωτικά πανεπιστήμια. Με τη βάση εισαγωγής έκαναν το πρώτο βήμα, κλείνουν Τμήματα και Σχολές στην Περιφέρεια. 

Την Περιφέρεια που διψάει για ζωή, για γνώση, για οικονομική ανάπτυξη μέσω start-up επιχειρήσεων. Την Περιφέρεια που αιμορραγεί με το brain-drain, όχι μόνο προς το εξωτερικό αλλά και προς το κέντρο, την πρωτεύουσα, την Αθήνα. Και όλα αυτά γιατί; Για να δώσουν χώρο στην κερδοσκοπία. Αυτά είναι τα κρίσιμα ζητήματα της επόμενης ημέρας. Όσα κρυφά αλλά και φανερά σχεδιάζει η Νέα Δημοκρατία και αποφεύγει να συζητήσει δημόσια.

Εμείς, φίλες και φίλοι, προσπαθήσαμε και προσπαθούμε σε αυτή την προεκλογική αναμέτρηση να αναδείξουμε με λόγο προγραμματικό αλλά και με λόγο αιχμηρό αυτή την αλήθεια. Την αλήθεια για το τι πρόκειται να γίνει την επόμενη τετραετία στον τόπο μας. Ο ΣΥΡΙΖΑ-Προοδευτική Συμμαχία είναι το μόνο κόμμα που προτείνει ένα συμπαγές, δίκαιο, προοδευτικό πρόγραμμα για την κοινωνία και τη χώρα, σε αντίθετη κατεύθυνση και με εντελώς άλλη λογική από το πρόγραμμα της Νέας Δημοκρατίας. Ένα πολιτικό σχέδιο που αφορά τους πολλούς, την κοινωνική πλειοψηφία και όχι τους λίγους και ισχυρούς.

Θέλουμε δημόσια και δωρεάν Παιδεία.

Θέλουν η Παιδεία να είναι κι αυτή αντικείμενο εμπορικής εκμετάλλευσης και κερδοσκοπίας, όπως και η Υγεία. Γιατί είμαστε η χώρα της Ευρωπαϊκής Ένωσης που έχει 35% ιδιωτικές δαπάνες για την Υγεία, ενώ ο μέσος ευρωπαϊκός όρος είναι στο 15%. Γιατί είμαστε η χώρα εκείνη που έχει σχεδόν το μισό από τον μέσο ευρωπαϊκό όρο σε δημόσιες κατά κεφαλήν δαπάνες για την υγεία. Να γιατί θέλουν να συρρικνώσουν κι άλλο τη δημόσια Υγεία. Να γιατί έχουν αφήσει τα δημόσια νοσοκομεία δίχως γιατρούς και νοσηλευτές. Να γιατί συρρικνώνεται η στελέχωση των γιατρών και των νοσηλευτών στις Τοπικές Μονάδες Υγείας. Να γιατί τέσσερα χρόνια τώρα δεν προσέλαβαν ούτε έναν μόνιμο διασώστη στο ΕΚΑΒ, γι' αυτό πεθαίνουν αβοήθητοι οι άνθρωποι και δεν έρχονται τα ασθενοφόρα.

Γιατί, να σας θυμίσω, όταν εμείς στις πιο σκληρές συνθήκες των μνημονίων κυβερνάγαμε -και βεβαίως είχαμε υποχρέωση να ξεπλύνουμε τα άπλυτα όλης της Μεταπολίτευσης, να συμμαζέψουμε τα άπλυτά τους και παραλάβαμε μια χώρα με άδεια Ταμεία, δεν είχαμε να πληρώσουμε τις συντάξεις-, εμείς, παρά τους σκληρούς δημοσιονομικούς περιορισμούς, κάθε χαραμάδα που βρίσκαμε προσπαθούσαμε με σκληρή διαπραγμάτευση να την αξιοποιήσουμε προκειμένου να υπερασπιστούμε τα συμφέροντα της κοινωνίας. 

Γι' αυτό και παρά τις δυσκολίες εμείς εντάξαμε 2,5 εκατομμύρια ανασφάλιστους στο Εθνικό Σύστημα Υγείας, δεν αφήσαμε κανέναν Έλληνα και καμία Ελληνίδα χωρίς ιατροφαρμακευτική περίθαλψη. Και παρά το γεγονός ότι εμείς ήμασταν στα μνημόνια, θέλω να σας θυμίσω, ναι, τότε που οι πολιτικοί μας αντίπαλοι φώναζαν «Γερούν γερά και βάστα Σόιμπλε», τότε ακριβώς που εμείς δίναμε τη μάχη για να υπερασπιστούμε τα συμφέροντα της κοινωνικής πλειοψηφίας και παρά το γεγονός ότι ήμασταν σε μνημόνια, εμείς καταφέραμε και προσελάβαμε τότε 300 διασώστες στο ΕΚΑΒ.

Σήμερα, τέσσερα χρόνια τώρα, η Νέα Δημοκρατία δεν είναι σε μνημόνια, δεν έχει δημοσιονομικούς περιορισμούς, γιατί δεν έκανε ούτε μία πρόσληψη μόνιμου διασώστη του ΕΚΑΒ, ενώ υπήρξαν 560 αποχωρήσεις; Προφανώς επειδή η δημόσια Υγεία δεν αποτελεί γι' αυτούς προτεραιότητα. Δεν αποτελεί προτεραιότητα ένα Εθνικό Σύστημα Υγείας προσβάσιμο για όλους τους Έλληνες και όλες τις Ελληνίδες, ανεξάρτητα από την οικονομική τους κατάσταση. Γι' αυτό και είναι αληθές το σύνθημά σας. Αυτοί μετράνε κόστη και ζημιές, εμείς μετράμε ανθρώπινες ζωές!

Και θέλω να σας θυμίσω, φίλες και φίλοι, ποια είναι η ουσιαστική διαφορά. Βρεθήκαμε στη θέση της διακυβέρνησης της χώρας στην πιο δύσκολη στιγμή από τη Μεταπολίτευση και μετά. Είχαμε την υποχρέωση να μαζέψουμε σχεδόν 40 δισ. ευρώ για να βγει η χώρα από τη χρεοκοπία. 

Η διαφορά είναι ότι ο κ. Μητσοτάκης βρήκε τα Ταμεία γεμάτα χάρη τις δικές μας προσπάθειες, χάρη στο γεγονός ότι εμείς βγάλαμε τη χώρα από την κρίση, από τα μνημόνια. 

Ρυθμίσαμε το χρέος και αφήσαμε αυτά τα 40 δισ. στα δημόσια ταμεία. Γιατί ήμασταν η μόνη κυβέρνηση από τη Μεταπολίτευση και μετά που δεν μπορεί να μας πει κανείς ότι παραδώσαμε χάος στους επόμενους. Γιατί διαχειριστήκαμε με εντιμότητα και το τελευταίο ευρώ του Έλληνα φορολογούμενου.

Η αντίθεση είναι ότι η κυβέρνηση Μητσοτάκη δεν είχε την υποχρέωση να μαζέψει 40 δισ., είχε την ευχέρεια να ξοδέψει 60. Και το μεγάλο ερώτημα είναι: αυτά τα 60 δισ. πού ακριβώς πήγαν; Πού πήγαν αυτά τα χρήματα; Έχει δημιουργηθεί σήμερα μια δημόσια υποδομή ικανή να στηρίξει ως ανάχωμα την κοινωνίας, τους αδύναμους, τους μεσαίους μπροστά στις δύσκολες μέρες που θα έρθουν το επόμενο διάστημα; Πήγαν τα χρήματα αυτά σε επιδοτήσεις για να κρατάνε υψηλές τις τιμές στα καρτέλ της ενέργειας, τα καρτέλ των διυλιστηρίων, τα καρτέλ της εφοδιαστικής αλυσίδας των σούπερ μάρκετ. Εκεί πήγαν τα χρήματα αυτά. 15 δισ. ευρώ πήγαν σε απευθείας αναθέσεις και κλειστούς διαγωνισμούς και 10 δισ. σε επιδοτήσεις, που αισθάνεται κανείς ότι πηγαίνουν στην τσέπη του, αλλά δεν πηγαίνουν στην τσέπη του. Φεύγουν κατευθείαν στα καρτέλ της ενέργειας, των σούπερ μάρκετ και των διυλιστηρίων.

Να ποια είναι η πραγματικότητα και ποια η πραγματική σύγκριση. Εμείς καταθέτουμε στον ελληνικό λαό ένα πρόγραμμα κι ένα σχέδιο που κοιτάει το μέλλον με αισιοδοξία, ακριβώς γιατί έχει στον πυρήνα του την κοινωνική δικαιοσύνη. Μιλάμε για την ανάγκη της παραγωγικής ανασυγκρότησης, για ένα νέο μοντέλο οικονομικής ανάπτυξης που θα στηρίζεται στην καινοτομία, τη γνώση, τη δίκαιη κατανομή των πόρων, τον περιορισμό των ανισοτήτων. Απέναντι στην λογική της κρατικοδίαιτης επιχειρηματικότητας, των εξαγορών και των ιδιωτικοποιήσεων, που παρουσιάζονται ως τάχα επενδύσεις. Απέναντι στο μοντέλο των πελατειακών σχέσεων, των εξυπηρετήσεων και των προνομίων στις ελίτ, εμείς έχουμε ένα σχέδιο στήριξης των αναγκών της κοινωνίας, της μεσαίας τάξης, της μισθωτής εργασίας, της μικρομεσαίας επιχειρηματικότητας, των αγροτών, των κτηνοτρόφων, των νέων ανθρώπων.

Για την αντιμετώπιση της ακρίβειας και την ενίσχυση των εισοδημάτων, σχεδιάζουμε την αύξηση του κατώτατου μισθού στα 880 ευρώ άμεσα, με τιμαριθμική αναπροσαρμογή, αλλά και με αυξήσεις 10% τους δημοσίους υπαλλήλους και 7,5% σε όλους τους συνταξιούχους.

Εμείς δεν επιμένουμε σε αυτή την ανόητη οικονομική λογική, που ευτυχώς -και ελπίζω τα παιδιά μας, που έγραψαν πανελλήνιες πριν από λίγες μέρες Αρχές Οικονομικής Θεωρίας, να μην άκουσαν όσα τους έλεγε ο κ. Σκέρτσος και ο κ. Μητσοτάκης ότι δήθεν η μείωση των συντελεστών ΦΠΑ της έμμεσης φορολογίας ευνοούν τους πλούσιους και τους ισχυρούς, αλλά ευνοούν τους αδύναμους και τους μεσαίους, όπως γράφουν τα βιβλία των μαθητών μας που έδιναν εξετάσεις και όχι όπως λένε τα ψέματα και τα fake news των κυβερνητικών παπαγάλων. 

Εμείς έχουμε σχέδιο τη μείωση των έμμεσων φόρων, του ΦΠΑ στα τρόφιμα, του Ειδικού Φόρου Κατανάλωσης στα καύσιμα και βεβαίως την φορολόγηση των υπερκερδών των κολοσσών της ενέργειας και των διυλιστηρίων, που έκαναν την κρίση ευκαιρία πλουτισμού και συσσώρευσαν 6 δισ. υπερκέρδη σε βάρος της κοινωνίας, της οικονομίας, των πολιτών. Γιατί μόνο έτσι μπορεί να σπάσει ο φαύλος κύκλος της αισχροκέρδειας. Μόνο έτσι μπορούμε να δώσουμε πρόσβαση, χώρο, στον τραπεζικό δανεισμό και στα κεφάλαια του Ταμείου Ανάκαμψης, στην υγιή μικρή και μεσαία επιχειρηματικότητα. Διότι τα πρώτα 600 εκατομμύρια, από το Ταμείο Ανάκαμψης, του δανεισμού, πήγαν μόνο σε 10 μεγάλους επιχειρηματικούς ομίλους, όταν το 96% των μικρών και μεσαίων επιχειρήσεων δεν έχει πρόσβαση σε δανεισμό από τις συστημικές τράπεζες.

Λέμε ότι δεν μπορεί το αύριο της χώρας να είναι η εργοδοτική ασυδοσία. Χρειάζεται ισχυρή κρατική παρέμβαση για τη στήριξη της ασφάλειας, της αξιοπρέπειας και των δικαιωμάτων της μισθωτής εργασίας.

Χρειάζεται η οικοδόμηση ενός νέου ΕΣΥ, χρειάζεται μια ποιοτική δημόσια εκπαίδευση με ποιοτικά δημόσια σχολεία και πανεπιστήμια, με σεβασμός τους δασκάλους, στους καθηγητές, στους ακαδημαϊκούς και με έμφαση στην έρευνα. Για ένα κράτος κοινωνικής πρόνοιας για όλους που θα περιορίζει τις ανισότητες με ποιοτικές υπηρεσίας και φροντίδα για όλους και για όλες, για το παιδί, για τις μητέρες, για τα νέα ζευγάρια, για τους ηλικιωμένους, για τα άτομα με αναπηρία.

Για την προστασία της πρώτης κατοικίας και την αντιμετώπιση της στεγαστικής κρίσης, για να αποτραπεί η μεγαλύτερη αναδιανομή ακίνητης περιουσίας στην ιστορία της χώρας υπέρ λίγων και ξένων συμφερόντων.

Αλλά και για να υπερασπίσουμε τη Δημοκρατία, τα δικαιώματα, τους θεσμούς, που δεινοπάθησαν την προηγούμενη τετραετία. 

Γι' αυτό θέλουμε ένα κράτος ισχυρό, παρεμβατικό, σύγχρονο και αποτελεσματικό, που δεν θα αποτελεί κομματικό ή οικογενειακό λάφυρο, αλλά εργαλείο ανάπτυξης και εξυπηρέτησης των πολιτών.

Αυτές, φίλες και φίλοι, είναι οι δικές μας προγραμματικές μας θέσεις. Και επειδή ακούγεται ότι «καλά τα λέτε, αλλά το εκλογικό αποτέλεσμα της 21ης του Μάη δείχνει ότι δεν θα είστε εσείς στην κυβέρνηση για να τα εφαρμόσετε», απαντώ: Ποιος θα είναι κυβέρνηση και με πόση δύναμη και ποιος αντιπολίτευση και με πόση δύναμη, μη βιάζεστε, περιμένετε να το αποφασίσει τελεσίδικα ο ελληνικός λαός, την επόμενη Κυριακή. Θέλω να σας πω και κάτι ακόμη. Εμείς είμαστε και θα παραμείνουμε κόμμα εξουσίας. Δεν θα γίνουμε ούτε κόμμα διαμαρτυρίας, ούτε θα γίνουμε ποτέ κόμμα-συμπλήρωμα κυβερνητικό της Δεξιάς, των πολιτικών μας αντιπάλων. Και ως κόμμα εξουσίας θα διεκδικήσουμε κάθε ψήφο, μέχρι το τελευταίο δευτερόλεπτο, για να μπορέσουμε να εφαρμόσουμε αυτό το πρόγραμμα που σας παρουσίασα, το πρόγραμμά μας. Το μόνο εναλλακτικό σχέδιο διακυβέρνησης απέναντι στο νεοφιλελεύθερο σχέδιο της Νέας Δημοκρατίας του κ. Μητσοτάκη.

Αλλά ακόμα και αν ο λαός μας τάξει στην αντιπολίτευση, προσέξτε, με βάση αυτό το πρόγραμμα και αυτές τις θέσεις θα αντιπαρατεθούμε στις αντιμεταρρυθμίσεις που ετοιμάζει η Νέα Δημοκρατία. Και θα είμαστε εκεί ισχυροί. Και γι' αυτό καλούμε κάθε προοδευτικό, δημοκρατικό πολίτη να συνειδητοποιήσει ότι το διακύβευμα της κάλπης στις 25 του μήνα δεν είναι, όπως μας εκβιάζει ο κ. Μητσοτάκης, αν θα πάμε σε τρίτες εκλογές. Το διακύβευμα της κάλπης είναι αν την επόμενη μέρα θα έχουμε ένα καθεστώς ανεξέλεγκτο και ασύδοτο να μας κυβερνά. Καλώ τους δημοκρατικούς και προοδευτικούς πολίτες να μην το επιτρέψουν αυτό με την ψήφο τους. Και ο μόνος τρόπος αυτό να αποφευχθεί, είναι να ανατρέψουμε τους συσχετισμούς που διαμορφώθηκαν τον Μάη.

Να ενισχυθεί αποφασιστικά η μόνη δύναμη που μπορεί να σταθεί και να κοιτάξει στα μάτια με τις δικές της προγραμματικές θέσεις και με τις δικές της κοινωνικές αντιστάσεις την αλαζονεία, την ασυδοσία, την έπαρση, το καθεστώς που θέλει να δημιουργήσει ο κ. Μητσοτάκης. Θέλω να πω ότι εμείς θα είμαστε εκεί όχι με μπαταριές στον αέρα και μεγάλες κουβέντες, αλλά με επίμονη και αποφασιστική προγραμματική αντιπαράθεση. Γιατί αυτές τις κεντρικές προγραμματικές της επιλογές η Νέα Δημοκρατία δεν τις υλοποίησε τη προηγούμενη τετραετία, εξαιτίας της πανδημίας.

Δεν υλοποιήθηκε το σχέδιο Πνευματικού, γιατί ήρθε η πανδημία και τα νοσοκομεία δεν μπορούσαν να ιδιωτικοποιηθούν. Θα ιδιωτικοποιηθούν τώρα, όμως, αν εκλεγεί ο κ. Μητσοτάκης. 

Δεν υλοποιήθηκε το σχέδιο Πισσαρίδη για τις μικρομεσαίες επιχειρήσεις, γιατί ήρθε η Ευρωπαϊκή Ένωση και είπε «δώστε επιστρεπτέες προκαταβολές». Θα υλοποιηθεί τώρα. Τι προβλέπει το σχέδιο Πισσαρίδη; «Ζόμπι» έλεγε τις μικρομεσαίες επιχειρήσεις, «να κλείσουν». 

Τώρα έχουν σκοπό, αν λάβουν λευκή επιταγή για να υλοποιήσουν το πραγματικό τους σχέδιο, γιατί αυτή είναι η ιδεολογία τους. «Αφήστε την αγορά να λύσει όλα τα προβλήματα», μας λένε. «Κάντε λίγο υπομονή και όταν απορυθμίσουμε πλήρως την αγορά εργασίας, όταν μειώσουμε κι άλλο τους φόρους στους πλούσιους, όταν ιδιωτικοποιήσουμε την Υγεία, την εκπαίδευση, το νερό, τις υποδομές, τότε θα μεγαλώσει η πίτα και θα επωφεληθείτε όλοι». Μόνο που αυτή η στιγμή δεν θα έρθει ποτέ και δεν πρόκειται να έρθει ποτέ. Γιατί δεν ήρθε πουθενά στον κόσμο αυτή η στιγμή. Όπου εφαρμόστηκαν αυτές οι νεοφιλελεύθερες ιδεοληψίες, είχαμε μεγάλη κοινωνική καταστροφή και αποτυχίες.
Θα δώσουμε τη μάχη μέχρι την Κυριακή για να μην πάρει ο κ. Μητσοτάκης λευκή επιταγή για ένα ακραία νεοφιλελεύθερο πρόγραμμα. Και θα είμαστε, σε κάθε περίπτωση, από Δευτέρα στη πρώτη γραμμή του αγώνα για την υπεράσπιση της κοινωνίας.

Ο ΣΥΡΙΖΑ-Προοδευτική Συμμαχία, φίλες και φίλοι, δεν ήταν και δεν θα γίνει ποτέ εύκολος αντίπαλος για τη Δεξιά και τον κ. Μητσοτάκη. Και αυτό φαίνεται από τον τρόπο που λυσσαλέα επιδιώκουν να δυσφημίσουν και διαστρέψουν τη πραγματικότητα. Το εκλογικό αποτέλεσμα του Μάη όχι μόνο δεν τους έκανε να αισθάνονται πιο άνετα, αλλά με ακόμη μεγαλύτερη χυδαιότητα επιχειρούν να πετύχουν τον στόχο τους, να ξεμπερδέψουν μαζί μας για να είναι πλήρως ασύδοτοι και ανεξέλεγκτοι την επόμενη ημέρα.

Και σε αυτή την εκλογική μάχη που δίνουμε τώρα, έχω την αίσθηση ότι έχουν ξεπεράσει τον εαυτό τους. Δεν έμειναν μόνο στα fake news και στην επικοινωνιακή τακτική τύπου Τραμπ, αλλά ανέσυραν ακόμη και την μετεμφυλιακή θεωρία του εσωτερικού εχθρού. 

Τόλμησαν να μας πουν «εθνική εξαίρεση». Τόλμησαν να μας πουν «ανθέλληνες, μειοδότες, προδότες». Και θέλω να θυμίσω στους παλαιότερους αλλά και να επισημάνω στους νεότερους πού οδήγησαν, σε ποια ολισθηρά μονοπάτια, αυτές οι απαράδεκτες πρακτικές. Από την εποχή του Εθνικού Διχασμού και του Εμφυλίου έως αργότερα.Αυτές οι πρακτικές που χρησιμοποιούν είναι επικίνδυνες και ολισθηρές. Και θέλω σήμερα να επαναλάβω: Δεν επιτρέπουμε, δεν σας επιτρέπουμε να θεωρείτε και να μιλάτε για τον πυλώνα της προοδευτικής Παράταξης στον τόπο μας, για τον ΣΥΡΙΖΑ-Προοδευτική Συμμαχία για 1.200.000 ψηφοφόρους ως “εθνική εξαίρεση”, ως “μειωμένης εθνικής ευθύνης” πολίτες.

Έφτασαν όμως στο τελευταίο σκαλοπάτι με τον εκβιασμό αυτόν που αποτόλμησε η κ. Μπακογιάννη στη Θράκη, όταν απέναντι σε φτωχούς, κακόμοιρους ανθρώπους, τους κούνησε το δάχτυλο και τους είπε: «Ξέρετε κάτι; Αν δεν ψηφίσετε Νέα Δημοκρατία, θα περάσετε δύσκολα τα επόμενα τέσσερα χρόνια»! Αυτό το μήνυμα δεν είχε αποδέκτη τη μειονότητα. Αυτό το μήνυμα είχε αποδέκτη κάθε κοινωνική κατηγορία που έχει στόχο ή σκέψη να βρεθεί απέναντι με τη βούληση ή με τις θέσεις της, στις προθέσεις του καθεστώτος του κομματικού και του οικογενειακού που θέλουν να φτιάξουν. Γι' αυτό και το είπε μπροστά στις κάμερες, για να πάει σε κάθε σπίτι.

Ήταν μια απειλή που αφορούσε κάθε κοινωνική κατηγορία που αύριο θα σκεφτεί να αντισταθεί. Μπορεί σήμερα να απευθυνόταν στη μειονότητα, αλλά αύριο θα απευθύνεται στους νοσοκομειακούς γιατρούς, στους νοσηλευτές, στους οδηγούς ταξί, στους εργαζόμενους στον τουρισμό. Θα απευθύνεται σε κάθε κοινωνική ομάδα που θα διεκδικήσει να έχει ένα καλύτερο μέλλον.

Εμείς λέμε: είμαστε εδώ ως εγγυητές της Δημοκρατίας και των δικαιωμάτων. Να υπερασπιστούμε κάθε κοινωνική ομάδα που βάλλεται, να αγωνιστούμε για τα δικαιώματά της, να αγωνιστούμε ενάντια σε μια λογική ισοπέδωσης και καθεστωτισμού.
Γι' αυτό, φίλες και φίλοι, μια και μόνη είναι η εξήγηση για ποιο λόγο συμπεριφέρονται έτσι. Συμπεριφέρονται έτσι με αυτό το μίσος και με αυτή τη χυδαιότητα απέναντι στον ΣΥΡΙΖΑ για έναν και μόνο λόγο: διότι φοβούνται τον ΣΥΡΙΖΑ. Τον ΣΥΡΙΖΑ θεωρούν το μεγάλο εμπόδιο στα σχέδιά τους. Με τον ΣΥΡΙΖΑ θέλουν, πιστεύουν και γι' αυτό έχουν γίνει πιο επιθετικοί ότι ήρθε η ευκαιρία να ξεμπερδέψουν.

Τους απαντάμε: ερχόμαστε από πολύ μακριά και θα πάμε πολύ μακριά. Δεν είμαστε φωτοβολίδα. Είμαστε ώριμο τέκνο της ανάγκης της ελληνικής κοινωνίας. Είμαστε εδώ για να εκφράσουμε τις αγωνίες και τους αγώνες της ελληνικής κοινωνίας. Ο ΣΥΡΙΖΑ είναι η μοναδική πολιτική δύναμη που μπορεί να σταθεί εμπόδιο σε μια ανεξέλεγκτη και ασύδοτη Νέα Δημοκρατία, που επιχειρεί να μετεξελιχθεί σε καθεστώς. Και αυτό ακριβώς είναι το δίλημμα και το διακύβευμα των εκλογών.

Η Νέα Δημοκρατία θέλει μια αδύναμη, κατακερματισμένη και βολική αντιπολίτευση, “διαίρει και βασίλευε”. Το σχέδιο τους δεν είναι να μη μπουν πολλά κόμματα στη Βουλή μη και χάσουν την αυτοδυναμία. Το σχέδιο τους είναι να μπουν και επτά και οχτώ κόμματα χωρίς πρόγραμμα, χωρίς στρατηγική, χωρίς έρμα, κάποια και χωρίς στοιχειώδη πολιτική σοβαρότητα, για να έχουν μια ισοπεδωμένη από τον πολυκερματισμό αντιπολίτευση. 

Για να αναδειχτεί όχι πρωθυπουργός, αλλά ασύδοτος ηγεμόνας ο κ. Μητσοτάκης. Ένας πολιτικός που ξεκίνησε θέλοντας να μοιάσει στον Μακρόν και καταλήγει να γίνεται φτυστό αντίγραφο του Όρμπαν. Ίδια αντίληψη στη μεταναστευτική πολιτική, ίδια αντίληψη στις ακραίες εθνικιστικές θέσεις, ίδια στάση απέναντι στη Δημοκρατία και στα δικαιώματα με τις παράνομες παρακολουθήσεις και το pretador. Φτυστό αντίγραφο!

Θέλει όπως και ο Όρμπαν να έχει απέναντί του μια αντιπολίτευση που δεν θα μπορεί. Εμείς όμως όχι μόνο θέλουμε, αλλά και μπορούμε γι' αυτό και θα είμαστε απέναντι σε κάθε περίπτωση να αντισταθούμε σε αυτή την προοπτική. Το έχουμε αποδείξει σε συνθήκες διακυβέρνησης, αλλά και σε συνθήκες αντιπολίτευσης. Και είναι ακριβώς γι’ αυτό τοn λόγο που πρέπει να δώσουμε και θα δώσουμε αυτόν τον αγώνα με ακόμη μεγαλύτερο πείσμα και αποφασιστικότητα. Μέχρι την τελευταία στιγμή, σπίτι το σπίτι, ψήφο την ψήφο για να ενισχυθεί αποφασιστικά την Κυριακή στην κάλπη ο ΣΥΡΙΖΑ-Προοδευτική Συμμαχία.

Η μεγάλη, δυναμική, ασυμβίβαστη δύναμη της Αριστεράς, ο μεγάλος πόλος της δημοκρατικής και προοδευτικής Παράταξης, που δεν συμπορεύτηκε ποτέ με τη Δεξιά. Δεν συμβιβάστηκε, δεν υποχώρησε, αλλά ανέλαβε τη δύσκολη δουλειά να βγάλει τη χώρα από τα μνημόνια, στα οποία μας καταδίκασαν η Νέας Δημοκρατία και το ΠΑΣΟΚ. Διότι η ιστορία αυτού του τόπου δεν ξεκίνησε το 2015. Τη γνωρίζουμε την ιστορία αυτού του τόπου ποιοι χρεοκόπησαν τη χώρα. 

Η Νέα Δημοκρατία και το ΠΑΣΟΚ, που και σήμερα τελικά δρουν ως συμπληρωματικές δυνάμεις, όπως με την απλή αναλογική, που την πολέμησαν και την αχρήστεψαν από κοινού. Που δρουν ως συμπληρωματικές δυνάμεις, όπως αποκάλυψε σε χτεσινή του συνέντευξη ο κ. Μητσοτάκης που είπε ότι «η ενδόμυχη επιθυμία, που δεν κρύβεται, του κ. Ανδρουλάκη, ήταν η αυτοδυναμία της Νέας Δημοκρατίας». Ο κ. Μητσοτάκης το είπε αυτό. 

Δρουν ως συμπληρωματικές δυνάμεις και με τη δηλωμένη πια πρόθεσή τους για αλλαγή του άρθρου 16 και την ιδιωτικοποίηση των πανεπιστημίων.

Δεν κρύβονται! Δεν κρύβονται, και αυτός είναι ο μεγάλος κίνδυνος. Η αλλαγή του Συντάγματος με συναίνεση Νέας Δημοκρατίας – ΠΑΣΟΚ για να σαρωθεί κάθε κεκτημένο. Να επιβληθεί και συνταγματικά ένας σκληρός νεοφιλελευθερισμός. Η λογική της κερδοσκοπίας συνταγματικά να κατοχυρωθεί και στην ενέργεια, και στο νερό και στην Παιδεία και στην Υγεία.

Το λέμε καθαρά λοιπόν και πρέπει να γίνει κτήμα του κάθε δημοκρατικού πολίτη, γιατί αυτή είναι η αλήθεια: Κάθε προοδευτική, δημοκρατική ψήφος που δεν θα πάει την Κυριακή στον ΣΥΡΙΖΑ Προοδευτική-Συμμαχία, ευνοεί αντικειμενικά το σχέδιο της Νέας Δημοκρατίας. Γιατί αυτό που φοβάται, το μόνο που στ’ αλήθεια φοβάται η Νέα Δημοκρατία, είναι ένας ΣΥΡΙΖΑ ισχυρός. Η μοναδική πολιτική δύναμη που μπορεί να την εμποδίσει, να την κοιτάξει στα μάτια με ένα πραγματικά ανταγωνιστικό, ρεαλιστικό, αλλά και ριζοσπαστικό πρόγραμμα άμεσης εφαρμογής.

Πρόγραμμα κυβερνητικό και όχι ευχολόγιο: Για την ενίσχυση της κοινωνικής πλειοψηφίας, για τη Δημοκρατία, το κράτος Δικαίου, το κοινωνικό κράτος, για τον κόσμο της εργασίας, για τους πολλούς, για την αλληλεγγύη, την ελευθερία, την ισότητα, την προοπτική για το κοινό καλό.

Και είναι, φίλες και φίλοι, πολίτες των Ιωαννίνων, με αυτό το πρόγραμμα, με αυτές τις αξίες και με αυτό το πείσμα που μας δίνουν αυτές οι αξίες και αυτά τα ιδανικά, που θα δώσουμε αυτή τη μάχη τις επόμενες πέντε μέρες με πείσμα και αποφασιστικότητα. Θα δώσουμε αγώνα σκληρό, θα δώσουμε αγώνα όμορφο. Γιατί επιτρέπεται να πέσεις, αλλά επιβάλλεται να σηκωθείς. Και εμείς έχουμε ήδη σηκωθεί, είμαστε όρθιοι και αγωνιζόμαστε και θα είμαστε όρθιοι και θα αγωνιζόμαστε και τη Δευτέρα μαζί, όλοι μαζί. Γιατί το οφείλουμε στους εαυτούς μας, στην Αριστερά, στους προοδευτικούς πολίτες, αλλά κυρίως στην κοινωνία, τα συμφέροντα της οποίας υπηρετούμε.

Και είναι γι’ αυτή την κοινωνία, για την εργατική τάξη, για τη νεολαία, για τους επιστήμονες, για όσους ζουν από τον κόπο τους και όχι από τον κόπο των άλλων, που κάθε ένας και κάθε μια από εμάς τις επόμενες μέρες πρέπει να βρεθεί και θα βρεθεί σε κάθε γειτονιά, σε κάθε χώρο εργασίας, σε κάθε χωριό εδώ στην Ήπειρο, σε κάθε σπίτι. Για να μην πάει ούτε μια ψήφος χαμένη. Για να δώσουμε προοπτική στην ελληνική κοινωνία, προοπτική Δημοκρατίας. Για μη σβήσει η ελπίδα της δικαιοσύνης αυτό τον τόπο, να μην την αφήσουμε να σβήσει, για μια κοινωνία δίκαιη με ευημερία για όλους. Αυτός ο αγώνας μέχρι την Κυριακή, αλλά και μετά, θα είναι αγώνας διαρκείας. Θα είναι αγώνας ιδεών, θα είναι αγώνας αξιοπρέπειας. Και αυτόν τον αγώνα είμαστε αποφασισμένοι να τον δώσουμε και να τον κερδίσουμε. Και θα τον κερδίσουμε! Όσο κι αν χρειαστεί να παλέψουμε, θα παλέψουμε και θα τον κερδίσουμε.Να είστε καλά. Σας ευχαριστώ θερμά για τη σημερινή σας παρουσία, που είναι ακόμη πιο σημαντική από κάθε άλλη φορά. Τώρα είναι σημαντική η παρουσία σας και στις πλατείες και στα καφενεία και σπίτι - σπίτι και στην κάλπη την ερχόμενη Κυριακή με αισιοδοξία, με αποφασιστικότητα, με δύναμη.Είμαστε και θα είμαστε εδώ! Γεια σας, καλό αγώνα και καλή δύναμη.