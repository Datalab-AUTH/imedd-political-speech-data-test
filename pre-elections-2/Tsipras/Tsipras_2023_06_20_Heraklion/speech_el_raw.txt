Πολίτες του Ηρακλείου, σας ευχαριστώ θερμά, απ’ τα βάθη της καρδιάς μου γι' αυτή τη ζεστή  υποδοχή, γι' αυτή την αποφασιστικότητα και την αισιοδοξία με την οποία μας γεμίζετε σήμερα! Σας ευχαριστώ, γιατί είναι ακόμα πιο σημαντικό το ότι τούτη φορά ξαναγεμίσαμε αυτή την πλατεία! Και είμαστε και θα είμαστε εδώ, αυτή είναι  η υπόσχεση που δίνουμε στους δημοκρατικούς πολίτες, στους πολίτες του Ηρακλείου, σε όλη την Ελλάδα! Είμαστε πάλι εδώ μαζί και θα είμαστε μαζί σε κάθε δύσκολη μάχη. Μαζί θα είμαστε και στα εύκολα και στα δύσκολα.  Και μαζί θα δώσουμε μέχρι τη Κυριακή τη μάχη για να σηκώσουμε ψηλά τη σημαία της δικαιοσύνης, να κρατήσουμε ζωντανή τη φλόγα της ελπίδας για δίκαιη κοινωνία! Αλλά η υπόσχεση δεν τελειώνει μέχρι την Κυριακή. Μαζί θα είμαστε και τη Δευτέρα. Μαζί θα προχωρήσουμε για να σηκώσουμε ξανά την προοδευτική Παράταξη εκεί που της αξίζει. 

Και μιας και είμαι σ’ έναν τόπο ιστορικό, δεν μπορώ παρά να σκεφτώ και πολλά από αυτά που έχουν πει σημαντικοί άνθρωποι σ’ αυτό τον τόπο. Κι ένας απ’ αυτούς ήταν ο Νίκος Καζαντζάκης που είπε, έγραψε: «Μην καταδέχεσαι να ρωτάς: «Θα νικήσουμε; Θα νικηθούμε; Μόνο πολέμα!».Αυτό κάνουμε από την πρώτη μέρα στον ΣΥΡΙΖΑ-Προοδευτική Συμμαχία. Πολεμάμε! Μαθημένοι στα δύσκολα, στις νίκες αλλά και τις ήττες, στις επιτυχίες αλλά και τις αστοχίες, δεν σταματήσαμε ποτέ να δίνουμε τη μάχη για όσα εμείς θεωρούμε δίκαια και ανθρώπινα. Και ποτέ δεν λογαριάσαμε το πολιτικό κόστος όταν ήταν να υπερασπιστούμε τις αξίες μας και τα ιδανικά μας. Για την αξία της ανθρώπινης ζωής που για μας δεν έχει χρώμα, δεν έχει θρησκεία, δεν έχει  εθνικότητα. Γι' αυτή την αξία εμείς δίνουμε τη μάχη. Για όσα είναι δίκαια για την κοινωνία και για την Ελλάδα. Για τους απλούς ανθρώπους που αγωνίζονται να φτιάξουν μια καλύτερη ζωή για τους ίδιους και τα παιδιά τους. Γι’ αυτές τις αξίες και γι’ αυτούς τους ανθρώπους πολεμάμε.Και δεν ήταν μια και δυο οι φορές που προσπάθησαν σε όλη αυτή τη διαδρομή που μαζί πορευόμαστε, να μας βγάλουν από τη μέση. Δεν τα κατάφεραν τότε, σας θυμίζω, που παλεύαμε με τους δανειστές και τη χρεοκοπία της χώρας και νομίζετε ότι θα τα καταφέρουν τώρα; Γλιτώσαμε από τα θηρία, δεν θα μας φάνε οι κοριοί!  Εδώ είμαστε και εδώ θα είμαστε για να παλεύουμε μαζί!  

Να παλεύουμε όρθιοι, δίνοντας τη μάχη όπως και τώρα, μέχρι την Κυριακή, ψήφο την ψήφο και άνθρωπο τον  άνθρωπο. Γιατί οι συσχετισμοί είναι για να αλλάζουν. Γιατί την ιστορία δεν τη γράφουν οι κυρίαρχοι, αλλά τη γράφουν οι λαοί. Και τίποτε δεν έχει κριθεί πριν ο λαός με την ψήφο  και τη βούλησή του βάλει τη σφραγίδα του το βράδυ της Κυριακής. 

Σε αυτή την εκλογική μάχη βέβαια, πολίτες του Ηρακλείου, φίλες και φίλοι, βλέπουμε όλοι πόσο αδίστακτοι είναι οι πολιτικοί μας αντίπαλοι, η Δεξιά του κ. Μητσοτάκη, που έναν και μόνο στόχο έχουν: Όχι απλά να κερδίσουν τις εκλογές, αλλά να ξεμπερδέψουν με τον ΣΥΡΙΖΑ-Προοδευτική Συμμαχία, για να μην έχουν την επόμενη μέρα κανέναν αντίπαλο να μπορεί να τους κοιτά στα μάτια. Και για το πετύχουν αυτό,  ξεπέρασαν κάθε όριο σ’ αυτή την εκλογική μάχη. Ξεπέρασαν και τον χειρότερο εαυτό τους. Δεν δίστασαν να ρίξουν στην αρένα την προεκλογική ακόμη και ευαίσθητα εθνικά θέματα, όπως το θέμα της Θράκης και της μουσουλμανικής μειονότητας. 

Δεν δίστασαν να μετατρέψουν την ΕΥΠ σε εργαλείο του κόμματος και της κομματικής σκοπιμότητας, όπως άλλωστε είχε μετατραπεί όλα τα προηγούμενα χρόνια, τα τέσσερα χρόνια του κ. Μητσοτάκη, σε εργαλείο εξυπηρέτησης των προσωπικών του επιδιώξεων, παρακολουθώντας το μισό πολιτικό σύστημα, ακόμα και για την ηγεσία των Ενόπλων Δυνάμεων. 

Δεν δίστασαν να λασπώσουν εμάς και δεν δίστασαν, για να λασπώσουν εμάς, να χρησιμοποιήσουν τον διχασμό και λέξεις βγαλμένες από τις πιο σκοτεινές στιγμές  της ιστορίας μας. Δεν δίστασαν να μας αποκαλέσουν «εθνική εξαίρεση», να μας πουν «μειοδότες», όπως έκανε η Δεξιά στις πιο μαύρες μέρες της πατρίδας μας, όταν χώριζε τους Έλληνες απ’ τη μια σε “εθνικόφρονες” και από την άλλη σε  “μιάσματα”.

Αλλά την κατάληξη αυτής της σκοτεινής ιστορίας την είδατε. Στην αγχόνη που έστησαν για τον ΣΥΡΙΖΑ-Προοδευτική Συμμαχία, κρεμάστηκε τελικά με απόφαση του ίδιου του κ. Μητσοτάκη ο δικός τους υποψήφιος στη Ροδόπη. Και μαζί, όμως, κρεμάστηκε η δήθεν σοβαρότητα, η δήθεν εθνική ευθύνη, η δήθεν ευρωπαϊκή ταυτότητα. Υπάρχει μερικές φορές Νέμεσις στην πολιτική. Ας το έχουν υπόψη. Το λέμε λοιπόν και σήμερα, να το καταλάβουν καλά, θα μας έχουν πάντα απέναντι, θα μας βρίσκουν μπροστά τους πάντα, όταν θα  απεργάζονται δεινά για την κοινωνία και για τη χώρα. Γιατί εμείς, πολίτες του Ηρακλείου, με τη πατρίδα δεν θα παίζουμε. Και αυτό το μήνυμα στείλαμε τούτες τις μέρες που οι αντίπαλοί μας ξεδιπλώνουν την ανευθυνότητά τους και τον κυνισμό τους.

Η δημοκρατική και προοδευτική Παράταξη στον τόπο μας πάντοτε, και ο ΣΥΡΙΖΑ σήμερα, πορεύεται με γνώμονα και με μπούσουλα την πατριωτική ευθύνη. Και πατριωτική ευθύνη σημαίνει να βάζεις πάνω από τα μικροκομματικά σου συμφέροντα, τα συμφέροντα της χώρας. Κι αυτό ο ΣΥΡΙΖΑ το έδειξε με συνέπεια όλα αυτά τα χρόνια. Το ξέρει ο κάθε πολίτης: από την Ορεστιάδα μέχρι το Καστελόριζο. Το δείξαμε όταν παλεύαμε με τα θηρία της Ευρώπης, όταν βγάζαμε την Ελλάδα από τα μνημόνια, την εποχή που μας είχαν όλοι  ξεγραμμένους.

Και τότε, σας θυμίζω, όταν δίναμε τη μάχη για τη διαπραγμάτευση για να εκμεταλλευθούμε κάθε χαραμάδα προκειμένου να υπηρετήσουμε το δημόσιο συμφέρον και τα συμφέροντα της κοινωνίας, όταν βγάζαμε τη χώρα από τα μνημόνια, ρυθμίζοντας το χρέος και αφήνοντας 40 δισεκατομμύρια στα δημόσια ταμεία, όταν δίναμε αυτή τη μάχη και οι πολιτικοί μας αντίπαλοι, θυμάστε τι φώναζαν: «Βάστα Σόιμπλε» και «Γερά Γερούν». Το αποδείξαμε λοιπόν τότε ότι υπερασπιζόμαστε το δημόσιο συμφέρον, το κοινωνικό συμφέρον και την πατρίδα. Πάντοτε δικός μας γνώμονας είναι  το συμφέρον της πατρίδας. 

Το αποδείξαμε όμως, και όταν παίρναμε δύσκολες αποφάσεις για να εδραιώσουμε την ειρήνη στα Βαλκάνια, με τη Συμφωνία των Πρεσπών, που όλη η Ευρώπη μας αναγνώρισε, αναγνώρισε τη σημασία της για τη σταθερότητα στην περιοχή μας. Τότε που οι «Γερά Γερούν» και οι «Βάστα Σόιμπλε» φόρεσαν χλαμύδες και έτρεχαν στα συλλαλητήρια αγκαλιά με τη Χρυσή Αυγή και ζητούσαν από μας και πάλι δηλώσεις εθνικοφροσύνης. Αλλά ήμασταν εμείς που υπερασπιζόμαστε το συμφέρον της πατρίδας και τότε. Που κάναμε μια συμφωνία για να πετάνε τα ελληνικά F-16 πάνω από τον εναέριο χώρο των βορείων γειτόνων μας και που δεν αφήσαμε μια Λιβύη στα βόρεια σύνορά μας για να την εκμεταλλεύεται η Τουρκία. Είμαστε λοιπόν περήφανοι για όλη αυτή την πορεία. Είμαστε περήφανοι που πάντοτε βάλαμε τη πατρίδα πάνω από το κομματικό κόστος. Που ποτέ δεν υπολογίσαμε το κόστος για να υπερασπιστούμε αξίες, για να υπερασπιστούμε τον άνθρωπο, για να υπερασπιστούμε την πατρίδα, για να υπερασπιστούμε την κοινωνική δικαιοσύνη. Γι' αυτό και σήμερα δεν θα επιτρέψουμε σε κανέναν υποκριτή και πωλητή εθνικοφροσύνης να αμφισβητεί τη δική μας πατριωτική ευθύνη.

Πολίτες του Ηρακλείου, φίλες και φίλοι, στην κάλπη της ερχόμενης Κυριακής γνωρίζουμε ότι έχουμε ένα δύσκολο έργο: Να ανατρέψουμε τον δυσμενή συσχετισμό που κατέγραψε η κάλπη της απλής αναλογικής πριν από ένα μήνα. Θέλω να έχετε στον νου σας, όμως, ότι αυτή η εκλογική αναμέτρηση δεν είναι ο δεύτερος γύρος, δεν είναι συνέχεια της προηγούμενης. Είναι μια καινούργια εκλογική αναμέτρηση με ένα νέο εκλογικό σύστημα. Με μια νέα διάταξη των πολιτικών δυνάμεων. Αλλά και με νέα  διλήμματα. Και θέλω να πω σε όσους βιάζονται να προεξοφλήσουν το αποτέλεσμα της λαϊκής ετυμηγορίας, να μην το κάνουν. Διότι οι πολίτες θα κληθούν να αποφασίσουν τώρα οριστικά πώς και ποιος, θα κυβερνήσει τη χώρα τα επόμενα τέσσερα χρόνια. Και αυτό που  κρίνεται τώρα, σ’ αυτή την κάλπη, είναι η ζωή μας τα τέσσερα επόμενα χρόνια. Ποιος και πώς και με ποιο πρόγραμμα θα βρεθεί στη διακυβέρνηση, ποιος και με ποιες δυνάμεις στην αντιπολίτευση, ποιοι  συσχετισμοί θα είναι  αυτοί που θα είναι οι πιο ευνοϊκοί για τη ζωή των πολιτών. Και σε αυτή τη κάλπη τα διλήμματα, όπως και σε κάθε κάλπη ενισχυμένης αναλογικής, είναι σκληρά. Δεν τα βάζουμε εμείς. Τα βάζει το εκλογικό σύστημα που δίνει 50 έδρες μπόνους στο πρώτο κόμμα. Το ίδιο εκλογικό σύστημα που ίσχυε στις περισσότερες εκλογικές αναμετρήσεις. Διότι η απλή αναλογική ηττήθηκε στις προηγούμενες εκλογές, λόγω κυρίως του γεγονότος ότι εμείς τείναμε το χέρι της συνεργασίας σε όλες τις προοδευτικές δυνάμεις και αυτές κοίταζαν να κόψουν το δικό μας το χέρι. Εμείς κοιτάζαμε πώς θα κυβερνηθεί η χώρα και ποιο είναι το συμφέρον της χώρας και αυτοί κοιτάζανε πώς θα μεγαλώσουν το δικό τους το χωράφι, αδιαφορώντας αν θα αφήσουν τον δρόμο ανοιχτό σε μια ανεξέλεγκτη, ακραία και νεοφιλελεύθερη Δεξιά να σαρώνει πολιτικά και κοινωνικά δικαιώματα την επόμενη μέρα. 

Τώρα, λοιπόν, τα διλήμματα είναι δυστυχώς, για άλλη μια φορά σκληρά. Και στην κρίση του ελληνικού λαού αυτή την Κυριακή είναι δυο μονάχα εναλλακτικές  στρατηγικές, δύο εναλλακτικά προγράμματα εξουσίας, γιατί δύο παραμένουν τα κόμματα εξουσίας στον τόπο μας. Αυτό της Δεξιάς, της Νέας Δημοκρατίας, και ο ΣΥΡΙΖΑ-Προοδευτική Συμμαχία, που δεν είναι και δεν θα γίνει ποτέ κόμμα-συμπλήρωμα των πολιτικών του αντιπάλων σε κυβερνήσεις της Δεξιάς. Δεν είναι και δεν θα γίνει ποτέ κόμμα διαμαρτυρίας. Είναι και θα παραμείνει κόμμα εξουσίας. Και μαζί θα ξανακάνουμε τον ΣΥΡΙΖΑ κυβέρνηση του τόπου και την προοδευτική Παράταξη του τόπου κυβερνώσα δύναμη που θα δώσει προοπτική, ελπίδα στον κόσμο της εργασίας, στην πλειοψηφία της ελληνικής κοινωνίας. Δύο λοιπόν είναι τα προγράμματα και δύο οι στρατηγικές. Η στρατηγική και το πρόγραμμα της απελθούσας κυβέρνησης, της Νέας Δημοκρατίας, και η στρατηγική και το πρόγραμμα της αξιωματικής αντιπολίτευσης. Το πρόγραμμα της Νέας Δημοκρατίας και  το πρόγραμμα του ΣΥΡΙΖΑ. 

Το πρόγραμμα της Νέας Δημοκρατίας, φίλες και φίλοι, είναι αυτό και μόνον αυτό που πριν από δυο μήνες κατέθεσε στους Ευρωπαίους εταίρους μας, στην Ευρωπαϊκή Επιτροπή  στις Βρυξέλες, ο κ. Μητσοτάκης ως πρόγραμμα σταθερότητας. Ό,τι και να μας λένε, όσα και να υπόσχονται, αυτό είναι το αληθινό τους πρόγραμμα. Και το αληθινό τους πρόγραμμα δεν έχει καμιά σχέση με όσα προεκλογικά και πλουσιοπάροχα εξαγγέλλει ο κ. Μητσοτάκης. Καμία από τις εξαγγελίες που έχει κάνει προεκλογικά δεν εντάσσονται, δεν βρίσκονται μέσα στο Μεσοπρόθεσμο που κατέθεσε στις Βρυξέλλες πριν από δυο μήνες. 

Γιατί αυτό το πρόγραμμα που κατέθεσε δεν προβλέπει αυξήσεις στον μέσο μισθό της τάξης του 25% αλλά πραγματική αύξηση στον μέσο μισθό μέχρι το τέλος της τετραετίας, σωρευτικά, μόλις 1,3%.

Γιατί το πρόγραμμα που κατέθεσε δεν προβλέπει 10.000 νέες προσλήψεις στο ΕΣΥ, παρά μονάχα 10.000 αντικαταστάσεις όσων θα αποχωρήσουν από το ΕΣΥ. Πράγμα που σημαίνει ότι θα συρρικνωθεί κι άλλο το προσωπικό σε γιατρούς και νοσηλευτές. 

Γιατί το πρόγραμμα που κατέθεσε δεν προβλέπει αυξήσεις στους μισθούς των δημοσίων υπαλλήλων,  αλλά μειώσεις στο μισθολόγιο τους κατά 730 εκατομμύρια σε πραγματικούς όρους, μέχρι το τέλος της τετραετίας.  Και η πραγματική μείωση κατά 10% των πρωτογενών καταναλωτικών δαπανών σε κρίσιμους τομείς του Δημοσίου, όπως η Υγεία και η Παιδεία, είναι σωρευτικά στο 10%. 

Στο πρόγραμμα λοιπόν της Νέας Δημοκρατίας, λένε πράγματα που δεν πρόκειται ποτέ να υλοποιήσουν και κρύβουν επιμελώς άλλα που έχουν σκοπό να υλοποιήσουν. Και κάποια από αυτά τα φανέρωσε άθελά του σε αυτή την προεκλογική περίοδο ο βουλευτής της Νέας Δημοκρατίας και γιατρός, ο κ.   Πνευματικός. 

Ο βουλευτής  και υποψήφιος βουλευτής της Νέας Δημοκρατίας τι μας είπε: Μας είπε ότι το σχέδιο του κ. Μητσοτάκη είναι να ιδιωτικοποιήσει τα νοσοκομεία, να κλείσει δημόσιες δομές, να βάλει τους ιδιώτες και τους managers να τα διοικούν. Διότι η Υγεία είναι κάτι το πολύ ακριβό και το κράτος δεν έχει τη δυνατότητα να την πληρώσει. Και τι ακόμα μας είπε, πού ακόμα θα φτάσουν τα δημόσια νοσοκομεία μη έχοντας δαπάνες για να ανταποκριθούν στις ανάγκες της κοινωνίας; Να κάνουν ακόμα και διαλογή ασθενών, με βάση το κόστος της θεραπείας και το προσδόκιμο ζωής. 
Όταν θα έρχεται κάποιος ασθενής με χαμηλό προσδόκιμο ζωής και θέλει να πάρει μια ακριβή θεραπεία, θα τη δίνουμε σ’ αυτόν που θα έχει υψηλότερο προσδόκιμο ζωής. Και όποιος δεν έχει προσδόκιμο, τι θα κάνει; Θα πηγαίνει στα ιδιωτικά νοσηλευτήρια. Κι άμα δεν έχει την οικονομική δυνατότητα, τι θα κάνει; «Όποιος δεν προσαρμόζεται πεθαίνει», μας είπε ένας άλλος υπουργός της Νέας Δημοκρατίας, ο κ. Πέτσας. Αυτό είναι το σχέδιο του κ. Μητσοτάκη για την Υγεία. 

Και θέλω να σας θυμίσω, γιατί αυτή είναι η κορυφαία διαφορά ανάμεσα στον ΣΥΡΙΖΑ και τη Νέα Δημοκρατία, θέλω να σας θυμίσω ότι εμείς στις πιο δύσκολες δημοσιονομικά συνθήκες κάναμε το παν για να στηρίξουμε τη δημόσια Υγεία. Και εντάξαμε 2,5 εκατομμύρια ανασφάλιστους  συμπολίτες μας στο σύστημα της Υγείας, για να έχουν ιατροφαρμακευτική περίθαλψη. Εμείς, στις πιο δύσκολες δημοσιονομικά συνθήκες, είμαστε αυτοί που κάναμε προσλήψεις για να τα κρατήσουμε όρθια τα νοσοκομεία. Και πάνω από 300 μόνιμες προσλήψεις σε διασώστες στο ΕΚΑΒ και φέραμε και 143 νέα ασθενοφόρα. 

Ο κ. Μητσοτάκης, 4 χρόνια τώρα, δεν έχει την τρόικα πάνω από το κεφάλι του, δεν έχει δημοσιονομικούς περιορισμούς, δεν έκανε ούτε μία μόνιμη πρόσληψη διασωστών στο ΕΚΑΒ, με αποτέλεσμα άνθρωποι να φεύγουν σαν τα σκυλιά στις καρότσες αγροτικών αυτοκινήτων, διότι δεν υπάρχουν ασθενοφόρα να τους μεταφέρουν.

Αυτή είναι η ουσιώδης, η κορυφαία διαφορά του προγράμματος της Νέας Δημοκρατίας και του προγράμματος του ΣΥΡΙΖΑ. Εμείς, να το πω απλά, μιλάμε για ανθρώπινες ζωές και αυτοί μιλάνε για κέρδη και ζημιές. Εμείς βάζουμε πάνω από όλα τον άνθρωπο, αυτοί βάζουν πάνω απ’ όλα τα κέρδη. Αυτή είναι η μεγάλη μας διαφορά! Δεν είναι όμως μόνο η Υγεία που αναδεικνύει αυτή την κορυφαία αντίθεση ανάμεσα στα δυο εναλλακτικά προγράμματα. Είναι σχεδόν κάθε τομέας της κοινωνικής και οικονομικής ζωής.

Είναι οι εργασιακές σχέσεις, το οκτάωρο και τα εργασιακά δικαιώματα, το Σώμα Επιθεώρησης Εργασίας που θέλουμε να επαναφέρουμε για να αισθάνεται ο εργαζόμενος ότι έχει στήριγμα, είναι η μικρομεσαία επιχειρηματικότητα και το σχέδιο Πισσαρίδη που θα εφαρμοστεί τώρα, που θεωρεί τις μικρομεσαίες επιχειρήσεις  «ζόμπι». Που το  96% δεν έχει πρόσβαση στον δανεισμό. 

Είναι οι πλειστηριασμοί πρώτης κατοικίας που θα έρθουν σαν τσουνάμι, αν εφαρμοστεί το σχέδιο και το πρόγραμμα της Νέας Δημοκρατίας. Σας θυμίζω ποιοι ήταν βουλευτές της Νέας Δημοκρατίας: Τα κοράκια, οι Πάτσηδες ήταν βουλευτές της Νέας Δημοκρατίας. Αυτό είναι το σχέδιο τους: 700.000 πλειστηριασμοί για να έχουν αισχροκέρδεια τα funds που αγοράσανε στο 15% της αξίας τα κόκκινα δάνεια και θέλουν να βγάλουν στο 100% της αντικειμενικής. 

Είναι επίσης η Παιδεία, είναι  η ενέργεια, είναι  το νερό. Δεν ξεχνάμε την επόμενη των εκλογών, που κατέγραψε αυτό τον δυσμενή για μας και ευνοϊκό για τη Νέα Δημοκρατία συσχετισμό, την αλαζονεία και την έπαρση του κ. ΄Αδωνι Γεωργιάδη, ο οποίος μας αποκάλυψε ότι το σχέδιο της Νέας Δημοκρατίας είναι να βγάλει 180 βουλευτές, για να μπορούν μόνοι τους να αλλάξουν το Σύνταγμα. 

Σχέδιο τους επίσης, το λένε ανοιχτά, είναι η κατάργηση του άρθρου 16 και τα ιδιωτικά πανεπιστήμια. Και ποιος είναι συνήγορος του κ. Μητσοτάκη σ’ αυτό το σχέδιο; Ο κ. Μητσοτάκης το λέει χρόνια. Ποιος είναι συνήγορός του όμως σ’ αυτό το σχέδιο; Το ΠΑΣΟΚ του κ. Ανδρουλάκη, δυστυχώς και ο ίδιος ο κ. Ανδρουλάκης.  Που προτίθεται, αν δεν έχει την πλειοψηφία η Νέα Δημοκρατία, να συνδράμει με τους δικούς του βουλευτές στην αλλαγή του Συντάγματος. Με τη βάση εισαγωγής της κ. Κεραμέως έκαναν το πρώτο βήμα. Κόψανε χιλιάδες μαθητές από την Τριτοβάθμια Εκπαίδευση και τους έστειλαν στα κολλέγια. Εκεί δεν τους ζητούσαν βάση εισαγωγής, εκεί ζητούσαν να έχουν γερή τσέπη, να πληρώνουν δίδακτρα.  Έκαναν το πρώτο βήμα, το οποίο όμως δεν είχε να κάνει μονάχα με τους νέους και τις νέες που έμειναν έξω από τα δημόσια πανεπιστήμια, είχε να κάνει και με το σχέδιο να μείνουν δεκάδες Σχολές και Τμήματα, ιδίως στην Περιφέρεια, χωρίς φοιτητές και να αρχίσουν να κλείσουν Τμήματα και Σχολές σταδιακά. Και πού; Στην Περιφέρεια που διψάει για ζωή, για γνώση, για οικονομική ανάπτυξη. Που αιμορραγεί με το brain drain όχι μόνο προς το εξωτερικό, αλλά και προς το κέντρο, την πρωτεύουσα, την Αθήνα. Γιατί; Για να δώσουν χώρο στην αισχροκέρδεια. 

Γιατί παντού και πάντα το κέρδος, ακόμα και σε κρίσιμες για τη ζωή των πολλών υποδομές, είναι το σχέδιο των νεοφιλελεύθερων, των πολιτικών μας αντιπάλων. Αυτή τη συνταγή, άλλωστε, δεν εφήρμοσαν στην ενέργεια, στη ΔΕΗ, που της αφαίρεσαν το «Δ» και την έβαλαν να πρωταγωνιστεί σ’ αυτό το ράλι της αισχροκέρδειας; 

Τεσσεράμισι χρόνια εμείς, με τρόικα και με μνημόνια, δεν αυξήσαμε ούτε ένα ευρώ τους λογαριασμούς του ρεύματος, ούτε ένα ευρώ τους λογαριασμούς της ΔΕΗ.

Αυτό που έκαναν με τη ΔΕΗ, θέλουν να κάνουν με την Υγεία, θέλουν να κάνουν με την Παιδεία, θέλουν να κάνουν και με το νερό, γι' αυτό ψήφισαν τη Ρυθμιστική Αρχή πριν από τρεις μήνες. Και τώρα που είδαν τις αντιδράσεις και τις αντιστάσεις της κοινωνίας, δήθεν καμώνονται ότι θα επιστρέψουν την ΕΥΔΑΠ και την ΕΥΔΑΘ στο υπουργείο Υποδομών. Μα, τι μας λέτε; Αυτό είναι απόφαση του ΣτΕ και είστε υποχρεωμένοι να το πράξετε! Αλλά τα σχέδιά σας για την ιδιωτικοποίηση  παραμένουν ζωντανά πάνω στο τραπέζι και μην κοροϊδεύετε τους Έλληνες πολίτες! Αλλιώς καταργήστε τη Ρυθμιστική Αρχή που ψηφίσατε πριν από τρεις μήνες. 

Αυτά είναι όμως τα αληθινά σχέδια των πολιτικών μας αντιπάλων. Αυτό είναι το πρόγραμμα και το σχέδιό τους, κρυφό και φανερό. Η απόσυρση του κράτους από κρίσιμους τομείς, οι  ιδιωτικοποιήσεις, οι  φοροαπαλλαγές στους πλούσιους και η συρρίκνωση των δικαιωμάτων της εργασίας. Πιστεύουν ότι αυτό κάποια στιγμή, όπως λένε, θα φέρει μεγάλη ανάπτυξη και αυτή θα διαχυθεί σε όλη τη κοινωνία, όπως τα ψίχουλα που πέφτουν απ’ το τραπέζι από ένα μεγάλο φαγοπότι, έτσι θα διαχυθεί, λένε, στην κοινωνία η ανάπτυξη. Όπως το λένε στις ΗΠΑ, trickle down economics. Τα ψίχουλα που πέφτουν από το τραπέζι.Αλλά αυτό δεν δούλεψε ποτέ. Πουθενά ο νεοφιλελευθερισμός δεν έχει ιστορίες επιτυχίας. Παντού, έχει ιστορίες κοινωνικής έκρηξης, έχει ιστορίες διεύρυνσης των ανισοτήτων, έχει ιστορίες αποτυχίας, και στην Ευρώπη και στις ΗΠΑ. Γι' αυτό λέμε ότι αυτό το σχέδιο και αυτό  το πρόγραμμα δεν είναι το μέλλον, είναι το χθες. Ένα χτες που πρέπει να αφήσουμε πίσω μας για να συναντήσουμε μια κοινωνία δικαιοσύνης και ευημερίας για όλους και για όλες. 

Εμείς όμως, φίλες και φίλοι, απέναντι σ’ αυτό το ακραία νεοφιλελεύθερο σχέδιο, ένα  σχέδιο που δεν ξεδιπλώθηκε, να το πούμε αυτό, και δεν εφαρμόστηκε την προηγούμενη τετραετία στην ολότητά του εξαιτίας της πανδημίας. Διότι όταν είχες πανδημία και 38.000 νεκρούς, δεν μπορούσες να υλοποιήσεις το σχέδιο για ιδιωτικοποιήσεις των νοσοκομείων. Όταν η Ευρωπαϊκή Ένωση σου έδωσε τη δυνατότητα να δαπανήσεις 60 δισ. για να στηρίξεις την Υγεία και την Οικονομία, δεν μπορούσες να εφαρμόσεις το σχέδιο κλεισίματος δομών ούτε και το σχέδιο Πισσαρίδη για τις μικρομεσαίες επιχειρήσεις.

Τώρα όμως  έρχεται η ώρα της κρίσης. Κι εμείς θέλουμε να πούμε την αλήθεια στον ελληνικό λαό και να την ακούσει αυτή την αλήθεια έστω και τώρα, λίγες μέρες πριν τις εκλογές. Γιατί μετά την απομάκρυνση από την κάλπη, ουδέν λάθος αναγνωρίζεται. Και θα έχουμε μια τετραετία η οποία θα είναι σκληρή και δύσκολη. Διότι τελειώνουν τα επιδόματα σε λίγες μέρες, σε λίγους μήνες. Διότι τελειώνει η δημοσιονομική χαλάρωση της Ευρωπαϊκής Ένωσης. Κι αν το σχέδιο παραμένει  η ενίσχυση των ισχυρών και η συρρίκνωση των μεσαίων και των χαμηλών εισοδημάτων, τότε αυτό θα οδηγήσει σε νέες κοινωνικές συγκρούσεις, σε νέες εντάσεις. Αυτό θα οδηγήσει σε καταστάσεις δύσκολες στην ελληνική κοινωνία, οφείλει να το γνωρίζει αυτό. 

Απέναντι λοιπόν σ’ αυτό το σχέδιο, εμείς αντιπαραβάλουμε το σχέδιο και το πρόγραμμα του ΣΥΡΙΖΑ. Ένα συμπαγές, δίκαιο, προοδευτικό αλλά ταυτόχρονα και ρεαλιστικό πρόγραμμα για την κοινωνία και τη χώρα. Ένα πρόγραμμα κι ένα σχέδιο που κοιτάει το μέλλον με αισιοδοξία, ακριβώς γιατί έχει στον πυρήνα του την αξιοποίηση του ανθρώπινου δυναμικού, τη νεωτερικότητα, την κοινωνική δικαιοσύνη. Που προβλέπει ένα νέο μοντέλο οικονομικής ανάπτυξης που θα στηρίζεται στην καινοτομία, τη γνώση, τη δίκαιη κατανομή των πόρων και τον περιορισμό των ανισοτήτων.
Απέναντι στην λογική της κρατικοδίαιτης επιχειρηματικότητας, των εξαγορών και των ιδιωτικοποιήσεων που παρουσιάζονται ως τάχα επενδύσεις, έχουμε το σχέδιo μας που είναι ένα νέο παραγωγικό μοντέλο, με στήριξη των αναγκών της κοινωνίας, της μεσαίας τάξης, της μισθωτής εργασίας, της μικρομεσαίας επιχειρηματικότητας, των αγροτών, των κτηνοτρόφων, των νέων ανθρώπων.

Ένα σχέδιο κι ένα πρόγραμμα που προβλέπει την αντιμετώπιση της ακρίβειας και την ενίσχυση των εισοδημάτων, την αύξηση του κατώτατου μισθού στα 880 ευρώ άμεσα, και τη θέσπιση τιμαριθμικής αναπροσαρμογής σε ετήσια βάση, με αυξήσεις 10% στους δημοσίους υπαλλήλους, που έχουν να πάρουν αυξήσεις 12 χρόνια.

Με επιστροφή της 13ης σύνταξης για τους συνταξιούχους, καταβολή όλων των αναδρομικών που αποφάσισε το ΣτΕ, και αυξήσεις 7,5% και σε όσους είχαν την προσωπική διαφορά.
 
Ένα πρόγραμμα κι ένα σχέδιο που προβλέπει τη μείωση των έμμεσων φόρων, του ΦΠΑ στα τρόφιμα, του Ειδικού Φόρου Κατανάλωσης στα καύσιμα. Διότι αυτό που συμβαίνει στην Ελλάδα είναι πρωτοφανές. Kαι είναι η μόνη χώρα στην Ευρώπη που δεν έχει μειώσει τους έμμεσους φόρους και αντιστοιχούν στο 60% των φορολογικών εσόδων. 

Πάνω από 6 δισ. αύξησε τους φόρους τον τελευταίο ενάμιση χρόνο ο κ. Μητσοτάκης, κρατώντας σταθερά υψηλό τον ΦΠΑ σε συνθήκες πρωτοφανούς ακρίβειας. 

Και βεβαίως ένα σχέδιο που εστιάζει, και δεν το κρύβουμε, στη φορολόγηση των υπερκερδών των κολοσσών της ενέργειας και των διυλιστηρίων, που στην κρίση βρήκαν ευκαιρία πλουτισμού και συσσώρευσαν πάνω από 6 δισ. ευρώ υπερκέρδη σε βάρος της οικονομίας, σε βάρος της κοινωνίας, σε βάρος των πολιτών. 

Διότι οι επιδοτήσεις που δίνει ο κ. Μητσοτάκης, δεν πηγαίνουν στην τσέπη των πολιτών. Γίνονται στοχευμένες επιδοτήσεις στα καρτέλ της ενέργειας, στα καρτέλ  των διυλιστηρίων, στα καρτέλ της εφοδιαστικής αλυσίδας και των σούπερ μάρκετ για να κρατάνε υψηλά τις τιμές. 

Ένα σχέδιο που προβλέπει ισχυρή κρατική παρέμβαση για τη στήριξη της ασφάλειας, της αξιοπρέπειας και των δικαιωμάτων της μισθωτής εργασίας.

Που προβλέπει ένα νέο ΕΣΥ ισχυρό, 

μια ποιοτική δημόσια εκπαίδευση ισχυρή με ποιοτικά δημόσια σχολεία και πανεπιστήμια και με έμφαση στην έρευνα. 

Ένα σχέδιο που προβλέπει ένα κράτος κοινωνικής πρόνοιας για όλους, που θα περιορίζει τις ανισότητες με ποιοτικές υπηρεσίας και φροντίδα για όλους και για όλες, για το παιδί, για τις μητέρες, για τα νέα ζευγάρια, για τους ηλικιωμένους, για τα άτομα με αναπηρία.

Ένα σχέδιο που προβλέπει επίσης την προστασία της πρώτης κατοικίας και την αντιμετώπιση της στεγαστικής κρίσης, για να αποτραπεί η μεγαλύτερη αναδιανομή περιουσίας στη χώρα μας από τον Β’ Παγκόσμιο Πόλεμο και μετά, από τους πολλούς στους λίγους.
 
Ταυτόχρονα, ένα σχέδιο που προβλέπει ένα κράτος ισχυρό, παρεμβατικό, σύγχρονο και αποτελεσματικό, που δεν θα αποτελεί κομματικό ή οικογενειακό λάφυρο, αλλά εργαλείο ανάπτυξης και εξυπηρέτησης των πολλών. Διότι είδαμε και δεν ξεχνάμε τι έγινε πριν από τρεις μήνες στα Τέμπη. Δεν ξεχνάμε τα Τέμπη, δεν ξεχνάμε τις 57 ζωές που χάθηκαν άδικα. Και σήμερα βγήκε και το πόρισμα των εμπειρογνωμόνων, των αληθινών εμπειρογνωμόνων, των δικαστών, όχι αυτών που διόρισε ο κ. Μητσοτάκης. Και αυτό το πόρισμα λέει ότι δεν υπήρχε κανένα σύστημα τηλεδιοίκησης, διότι το κατήργησαν το 2019. Αυτό το πόρισμα λέει ότι αν υπήρχε το σύστημα τηλεδιοίκησης και όχι αυτές οι ψευτοκονσόλες που παρουσιάζανε οι υπουργοί στα κανάλια ως σύστημα τηλεδιοίκησης, δεν υπήρχε περίπτωση να συμβεί αυτό το δυστύχημα. 

Απέναντι λοιπόν στους γονείς αυτών των παιδιών που χάθηκαν, εμείς  είμαστε εδώ για να δώσουμε μια υπόσχεση: Θα δώσουμε μάχη για τη δικαίωση των ανθρώπων που χάθηκαν, των παιδιών τους! Γιατί μονάχα αν υπάρξει δικαίωση, θα αποτρέψουμε παρόμοιες τραγωδίες τα επόμενα χρόνια. 

Πολίτες του Ηρακλείου, αυτές  είναι οι θέσεις και τα προγράμματα της Νέας Δημοκρατίας και του ΣΥΡΙΖΑ, οι θέσεις και τα προγράμματα που αντιπαρατίθενται σ’ αυτή την εκλογική αναμέτρηση.Με αυτές τις θέσεις και με αυτό το πρόγραμμα θα σταθούμε απέναντι στη Νέα Δημοκρατία. Αυτές  τις θέσεις κι αυτό το πρόγραμμα θα υπερασπιστούμε και θα προωθήσουμε.Θέλω όμως να σας πω ότι εκτός από τα προγράμματα, υπάρχουν και στρατηγικές. Στρατηγικές που επίσης αντιπαρατίθενται. Τη δική μας τη στρατηγική την ξέρετε, είναι στρατηγική για μια συμπεριληπτική κοινωνία. Και είχαμε πάντοτε ανοιχτό το χέρι της συνεργασίας στις προοδευτικές πολιτικές δυνάμεις. Αλλά και με πολιτικό πολιτισμό αντιμετωπίζαμε πάντοτε τους πολιτικούς μας αντιπάλους. 

Δεν χρησιμοποιήσαμε εμείς τακτικές Τραμπ. Δε χρησιμοποιήσαμε εμείς τακτικές fake news, δεν θελήσαμε εμείς να ποδηγετήσουμε την ενημέρωση, να φτιάξουμε καθεστώς όταν ήρθαμε στη διακυβέρνηση του τόπου. 

Η Νέα Δημοκρατία όμως έχει ένα άλλο σχέδιο και μια άλλη στρατηγική. Δεν το κρύβουν. Στρατηγική και σχέδιό τους δεν είναι μόνο να κερδίσουν. Βασικός τους στόχος είναι να αποδυναμώσουν τον ΣΥΡΙΖΑ-Προοδευτική Συμμαχία, που είναι η μόνη  δύναμη που μπορεί να τους εμποδίσει να στήσουν ένα ανεξέλεγκτο καθεστώς.Σχέδιό τους είναι μια κατακερματισμένη, παράλυτη από μικρούς εμφύλιους μικρών κομμάτων, αντιπολίτευση. Μια αντιπολίτευση ανήμπορη να προβάλει σοβαρή αντίσταση στις πολιτικές τους. Και δεν θα σας κρύψω ότι βασικός σχεδιασμός του κ. Μητσοτάκη, είναι η επόμενη Βουλή να έχει και 7, ακόμα και 8, αν γίνεται, κόμματα.  Αυτό επιδιώκουν. Γιατί; Για να έχουν μια Βουλή απαξιωμένη, για να έχουν μια Βουλή που θα μπορούν να κάνουν ad hoc συνεννοήσεις με κόμματα της αντιπολίτευσης. Άλλωστε, βλέπετε ότι ορισμένα από αυτά που δεν στη Βουλή, τα  φουσκώνουν, τα προβάλλουν προεκλογικά, για να μπορέσουν να περάσουν τον πήχη, το κατώφλι της εισόδου. Και βλέπετε ποιον βοηθά αυτό, σε ποιο σχεδιασμό αυτό βοηθάει. Ο κ. Μητσοτάκης, θα το πω καθαρά, δεν επιθυμεί να είναι απλά εκ νέου πρωθυπουργός στις 26 του μήνα, επιθυμεί να είναι ηγεμόνας. Τον διαβόητο Ηγεμόνα του Μακιαβέλι έχει ως οδηγό, που συμβουλεύει πρώτα και κύρια ένα πράγμα τους επίδοξους ηγεμόνες: Διαίρει και βασίλευε! Διαίρει και βασίλευε. Σε αυτές τις τρεις λέξεις συνοψίζεται η στρατηγική της Νέας Δημοκρατίας  σήμερα. 

Και θέλω από δω, από το δημοκρατικό Ηράκλειο, να απευθύνω το ερώτημα:  Θα το ανεχθεί αυτό ο δημοκρατικός κόσμος του τόπου μας; Ο δημοκρατικός κόσμος της Κρήτης, που πάντα έβαζε τη δημοκρατία και την ελευθερία πάνω απ’ όλα; Θα το δεχτεί αυτό ακόμα και ο συντηρητικός πολίτης; Ευνοεί κανέναν άλλο, εκτός από τη διαπλοκή και τις ελίτ, να έχουμε μια Δημοκρατία δίχως αντίβαρα, δίχως ουσιαστική αντιπολίτευση, στιβαρή, χωρίς την υγεία της αντίθεσης και της αντίστασης; Μια άρρωστη, ασθενική, ασταθή δημοκρατία τύπου Όρμπαν στην Ουγγαρία; Ευνοεί αυτό τη δημοκρατία; Δυστυχώς, αυτό που τώρα σας περιγράφω το έχουν αποδεχτεί τα μικρότερα κόμματα. Ακόμα κι αυτά που βρίσκονται στον προοδευτικό χώρο. Και κάνουν χώρο για να περάσει χωρίς πολλά προβλήματα και σοβαρές αντιστάσεις η Νέα Δημοκρατία. Με την άρνησή τους ακόμα και να συζητήσουν, στην προηγούμενη φάση, τη δυνατότητα μιας κυβέρνησης προοδευτικής συνεργασίας. Με την υπονόμευση της απλής αναλογικής. Με τον δήθεν διμέτωπο, που στην πράξη ήταν μονομέτωπος απέναντι στον ΣΥΡΙΖΑ. 

Και δεν νομίζω ότι υπάρχει άνθρωπος, όποιο κόμμα κι αν συμπαθεί, που αυτό δεν το καταλαβαίνει. Αυτή η στάση, να το πω καθαρά, ευνοεί αντικειμενικά τη Δεξιά.  Για να θυμηθώ μια παλιά φράση, «ρίχνει νερό στον μύλο της Δεξιάς του κ. Μητσοτάκη. Γι' αυτό λοιπόν θέλω σήμερα, από δω, από το Ηράκλειο, να απευθυνθώ σε κάθε προοδευτικό και δημοκρατικό πολίτη και να τον καλέσω να συνειδητοποιήσει ότι το διακύβευμα της κάλπης στις 25 του μήνα δεν είναι αν την επόμενη μέρα θα έχουμε κυβέρνηση. Αλλά αν την επόμενη μέρα θα επιτρέψουμε με την ψήφο μας να δημιουργηθεί  ένα καθεστώς ανεξέλεγκτο και ασύδοτο. Αυτό είναι το διακύβευμα της κάλπης.

Και η μόνη δύναμη που μπορεί αυτό να το αποτρέψει, είναι ο ΣΥΡΙΖΑ-Προοδευτική Συμμαχία. Το μόνο που μπορεί αυτό να το αποτρέψει, είναι  η αποφασιστική ενίσχυση του ΣΥΡΙΖΑ-Προοδευτική Συμμαχία. Είναι η ανατροπή των συσχετισμών που διαμορφώθηκαν τον Μάη. Καλούμε λοιπόν σήμερα κάθε προοδευτικό και κάθε δημοκρατικό πολίτη, αλλά και κάθε δημοκρατικό πολίτη που θέλει να έχει κυβέρνηση στις 26 και όχι καθεστώς, παρά τις διαφορές τους και τις επιφυλάξεις που μπορεί να έχει μαζί μας, να ενισχύσει  με τη ψήφο του την Κυριακή που έρχεται τον ΣΥΡΙΖΑ-Προοδευτική Συμμαχία. Για να μην επιτρέψουμε να πάρει λευκή επιταγή η Νέα Δημοκρατία του κ. Μητσοτάκη. Για να δώσουμε χώρο στην αντίσταση, στην κοινωνία, στις ανάγκες των πολλών. 

Θέλω μόνο να σας θυμίσω αυτή την εικόνα που έβγαλε προς τα έξω η συντοπίτισσά σας, Κρητικιά απ’ τα Χανιά, η κ. Ντόρα Μπακογιάννη πηγαίνοντας να μιλήσει -προσέξτε αυτό που θα πω, δεν έχει σημασία το πρόσωπο, η ουσία έχει σημασία- σ’ αυτούς τους φτωχούς ανθρώπους στη Θράκη, στη μουσουλμανική μειονότητα. Μπροστά στις κάμερες, τι τους είπε: «Εάν δεν ψηφίσετε αυτή τη φορά τη Νέα Δημοκρατία», όπως είπε κι ο άλλος βουλευτής, «αν μείνει μια κουτσουλιά στον χάρτη με άλλο χρώμα», αυτό τους ενοχλεί, «θα περάσετε τέσσερα δύσκολα χρόνια». Κι αυτό το μήνυμα δεν πήγαινε μονάχα στη μουσουλμανική μειονότητα, γι' αυτό το είπε μπροστά στις κάμερες. Πήγαινε σε κάθε σπίτι, σε κάθε οικογένεια, σε κάθε κοινωνική ομάδα. «Εάν αντισταθείτε στα σχέδια, στη βούληση του καθεστώτος, του κομματικού και του οικογενειακού, θα περάσετε δύσκολα»!

Λοιπόν, εμείς θα είμαστε εδώ για να στηρίξουμε κάθε κοινωνική ομάδα που θέλει να ανασαίνει, που θέλει να αναπνέει. Γιατί η Δημοκρατία πρέπει να ανασαίνει! Ελλάδα σημαίνει ισχυρή Δημοκρατία και ο ΣΥΡΙΖΑ θα είναι εδώ για να έχουμε ισχυρή Δημοκρατία, ισχυρή κοινωνία την επόμενη μέρα! Είμαστε λοιπόν και θα είμαστε εδώ ως  δύναμη πάντοτε αντίστασης στη Δεξιά και τα σχέδια της. Για να υπερασπιστούμε κάθε κοινωνική ομάδα που βάλλεται. Για να αγωνιστούμε για τα δικαιώματά της, ενάντια στη λογική ισοπέδωσης και καθεστωτισμού. Ένα μήνυμα λοιπόν περνάμε από τη σημερινή μας συγκέντρωση: Δεν θα λυγίσουμε, δεν θα συμβιβαστούμε, δεν θα υποχωρήσουμε. 

Απαντάμε από εδώ, από το Ηράκλειο, από την Κρήτη, μ’ ένα παλιό ριζίτικο: «Πάντα ανοιχτή θα είναι η πόρτα του ανδρειωμένου. Εμείς ερχόμαστε από πολύ μακριά και θα πάμε πολύ μακριά». Είμαστε ώριμο τέκνο της ανάγκης. Είμαστε εδώ για να εκφράσουμε τις αγωνίες και τους αγώνες της ελληνικής κοινωνίας. Την ταυτότητά μας την είδε και τη γνώρισε η Ελλάδα σε δύσκολες στιγμές, σε συνθήκες διακυβέρνησης, αλλά και αντιπολίτευσης.Είμαστε και θα είμαστε η  μεγάλη, δυναμική, ασυμβίβαστη δύναμη της Αριστεράς, ο μεγάλος πόλος της δημοκρατικής και προοδευτικής Παράταξης του τόπου, που δεν συμπορεύτηκε ποτέ με τη Δεξιά.  Και δεν θα συμπορευθεί ποτέ με τη Δεξιά. Που δεν θα γίνει ποτέ συμπλήρωμα της Δεξιάς Κυβέρνησης, που δεν θα υποστηρίξει Δεξιές πολιτικές. 

Πολίτες του Ηρακλείου, θαρρώ, την ξέρετε την παλιά ρήση: «Επιτρέπεται να πέσεις, επιβάλλεται όμως να σηκωθείς». Και εμείς έχουμε ήδη σηκωθεί, είμαστε όρθιοι και αγωνιζόμαστε και θα είμαστε όρθιοι και θα αγωνιζόμαστε μέχρι την Κυριακή, αλλά και τη Δευτέρα μαζί. Γιατί το οφείλουμε στην προοδευτική Παράταξη, στους προοδευτικούς πολίτες, αλλά κυρίως στην κοινωνία, τα συμφέροντα της οποίας εξυπηρετούμε.Και είναι γι’ αυτή την κοινωνία, γι’ αυτούς τους ανθρώπους της δημιουργίας, τους εργαζόμενους, τους μισθωτούς, τους επιστήμονες, τις νέες και τους νέους, για όσους ζουν από τον κόπο τους και όχι από τον κόπο των άλλων, γι' αυτούς τους λόγους είναι που κάθε ένας και κάθε μια από εμάς τις επόμενες μέρες πρέπει να βρεθεί και θα βρεθεί σε κάθε γειτονιά, σε κάθε χώρο εργασίας, σε κάθε σπίτι, σε κάθε χωριό, σε κάθε  χώρο εργασίας. Για να μην πάει ούτε μια ψήφος χαμένη. Για να δώσουμε δύναμη στην ελπίδα, στην αντίσταση. Για να δώσουμε προοπτική στην ελληνική κοινωνία. Για  να μην αφήσουμε να σβήσει η ελπίδα της δικαιοσύνης για  ευημερία για όλους, για δίκαιη κοινωνία. Αυτός ο αγώνας μέχρι την Κυριακή, αλλά και από την επόμενη μέρα, είναι ένας αγώνας ιδεών, είναι ένας αγώνας  αξιοπρέπειας. Και θα  τον δώσουμε μαζί. Και θα τον κερδίσουμε μαζί! Γιατί είμαστε στη σωστή πλευρά της ιστορίας. Στην πλευρά των πολλών.Σας καλώ λοιπόν να δώσουμε αυτή τη μάχη και να την κερδίσουμε. Να δώσουμε ασυμβίβαστα, ανυποχώρητα, με αποφασιστικότητα αυτή τη μάχη. Είμαστε και θα είμαστε στη σωστή πλευρά της Ιστορίας. Να είστε καλά, καλή δύναμη και καλό αγώνα μέχρι την Κυριακή. Και την επόμενη μέρα, μαζί! Μαζί θα προχωρήσουμε στο μεγάλο αγώνα για την ανασυγκρότηση της προοδευτικής Παράταξης του τόπου, μέχρι να γίνει η κυβέρνηση του τόπου! Μέχρι να γίνει κυβερνώσα ξανά! Γεια σας, καλή δύναμη! 
