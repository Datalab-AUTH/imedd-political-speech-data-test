Σας ευχαριστώ θερμά γι' αυτή την υποδοχή, είναι πραγματικά δύναμη ψυχής. Θέλω να σας ευχαριστήσω γιατί βρίσκεστε σήμερα εδώ και είμαστε όλοι και όλες μαζί εδώ, σε ένα νέο ξεκίνημα. Γιατί, επιτρέπεται να πέσεις, επιβάλλεται να σηκωθείς! Είμαστε όλοι εδώ, όρθιοι και όρθιες. Και αναρωτιέμαι αν υπάρχει έστω και ένας απ' όλους και όλες εσάς που να πίστεψε στ’ αλήθεια ότι δεν θα δίναμε μαζί, με αποφασιστικότητα αυτή τη νέα μάχη, ότι υπήρχε έστω και μια πιθανότητα να εγκαταλείψω και να εγκαταλείψουμε αυτή τη μάχη. Δεν εγκαταλείψαμε σε πολύ πιο δύσκολες στιγμές, σταθήκαμε όρθιοι. Έτσι και τώρα στεκόμαστε όρθιοι.

Πίστεψαν πολλές φορές οι αντίπαλοί μας ότι θα εγκαταλείψουμε τη μάχη. Πέσαμε πολλές φορές στη διαδρομή μας, σηκώσαμε όμως και παλέψαμε πάντα. Δεν τους κάναμε το χατίρι, ούτε και τώρα θα τους κάνουμε το χατίρι. Δεν είναι τυχαίο που αποφασίσαμε να ξεκινήσουμε ξανά μαζί τη νέα κρίσιμη αυτή μάχη, από εδώ, από την Κοκκινιά από τις ρίζες μας, από το σπίτι μας. Από την Κοκκινιά των εργατικών αγώνων, της Εθνικής Αντίστασης, των προσφύγων, του μπλόκου της Κοκκινιάς. Εδώ έχουμε τις ρίζες μας, τις ρίζες της δικαιοσύνης, της ισότητας, του αγώνα. Εδώ, σε αυτή εδώ τη γειτονιά όπως και στις άλλες λαϊκές γειτονιές του Πειραιά, στο Κερατσίνι, τη Δραπετσώνα, το Πέραμα, τον Κορυδαλλό, σε αυτούς τους δρόμους εδώ και δέκα χρόνια αντηχεί η φωνή των νέων ανθρώπων ενάντια στον φασισμό, το σύνθημα «Παύλο, ζεις»! Εδώ, σε αυτούς τους δρόμους. Εδώ είναι το σπίτι μας και αυτή είναι η πολιτική μας κληρονομιά. Η κληρονομιά ενός ανθεκτικού λαού που δεν συμβιβάζεται, που δεν υποκύπτει σε κανένα συσχετισμό, που δεν το βάζει κάτω.

Αυτό είναι και το μήνυμα που θέλω σήμερα να δώσουμε προς τα κέντρα εξουσίας, που για μια ακόμα φορά ονειρεύονται και σχεδιάζουν να μας τελειώσουν. Προς όλους αυτούς που δεν μπορούν να κρύψουν την αδημονία τους, σήμερα τους απαντάμε από εδώ, από την Κοκκινιά: ο ελεγχόμενος και βολικός γι' αυτούς συστημικός δικομματισμός, αυτός που μας χρεοκόπησε, αυτός που μας πέταξε στα βράχια, δεν θα επιστρέψει. Δεν πρόκειται να σας κάνουμε το χατίρι, δεν θα το βάλουμε κάτω. Η Κοκκινιά θα ξαναγίνει κόκκινη! Οι λαϊκές γειτονιές, οι εργαζόμενοι, οι μισθωτοί, οι άνεργοι, οι μικρομεσαίοι επιχειρηματίες δεν θα μείνουν χωρίς στήριγμα, χωρίς αποκούμπι, χωρίς κάποιον να εκπροσωπεί γνήσια τα ταξικά τους συμφέροντα και θα κάνουμε ό,τι περνά από το χέρι μας για αυτό. 

Πολίτες της Κοκκινιάς και των λαϊκών γειτονιών του Πειραιά, είμαστε όμως σήμερα εδώ γιατί έχουμε ακούσει το μήνυμα του ελληνικού λαού. Δεν φταίει ο λαός, εμείς φταίμε που δεν καταφέραμε να επικοινωνήσουμε το πρόγραμμά μας, που δεν καταφέραμε να εκφράσουμε τα μηνύματά μας με τρόπο αντίστοιχο των δυνατοτήτων και της ιστορία μας. Και αυτή την ευθύνη την αναλαμβάνω πρώτος εγώ. Είμαστε όμως σήμερα εδώ, ακριβώς γιατί έχουμε ακούσει αυτό το μήνυμα για να ενώσουμε με τη δική σας δύναμη τα νήματα που έχουν κοπεί με δική μας ευθύνη, σε μια νέα πορεία εμπιστοσύνης. Στις 21 Μαΐου ο ελληνικός λαός μας είπε ότι έχει μεγαλύτερες απαιτήσεις από εμάς, ότι περιμένει περισσότερα και είμαι ο πρώτος που θα πω ότι έχει δίκιο. Λάβαμε το μήνυμα και βάζουμε τον πήχη ψηλά για να διορθωθούμε. Αλλάζουμε, δυναμώνουμε και προχωράμε. Όχι για να κρατήσουμε τις έδρες μας και τα ποσοστά μας, δεν είναι αυτός ο αγώνας μας. Ο αγώνας μας είναι να κρατήσουμε ζωντανή την ελπίδα της δικαιοσύνης σε αυτή την κοινωνία, σε αυτό τον τόπο. Αυτός είναι ο αγώνας μας. Να κρατήσουμε ζωντανή τη συνοχή της κοινωνίας απέναντι σε πολιτικές που θέλουν να τη συνθλίψουν, να την αποδυναμώσουν.

Γιατί το αποτέλεσμα των εκλογών της 21ης του Μάη δεν ήταν αρνητικό μόνο για μας, ήταν αρνητικό για την κοινωνία και τη χώρα και αυτό είναι το βασικό. Αυτό είναι που μας παρακινεί να κάνουμε περισσότερα. Γι’ αυτό δίνουμε από τις πρώτες μέρες συντεταγμένα την απάντηση: Θα είμαστε όλοι και όλες εδώ, παρούσες και παρόντες, σε αυτή τη νέα μάχη πιο πεισμωμένοι, πιο αποφασισμένοι, πιο ενωμένοι από ποτέ. Και θα παλέψουμε μέχρι το τελευταίο δευτερόλεπτο πριν κλείσει η κάλπη για να έχουμε ένα νικηφόρο αποτέλεσμα. Θα παλέψουμε με καρδιά, με ψυχή, αλλά και με μυαλό, βάζοντας στο επίκεντρο το πρόγραμμά μας, μιλώντας στον κόσμο για τα μεγάλα προβλήματα που τον απασχολούν, τα προγράμματα και όχι τη προπαγάνδα, τη κοινωνία και όχι την επικοινωνία. 

Φίλες και φίλοι, στις 25 Ιουνίου δεν έχουμε επαναληπτικές εκλογές, δεν είναι ο επαναληπτικός αγώνας -για να μιλήσω με όρους ποδοσφαιρικούς- που στον πρώτο αγώνα υπήρξε μια ήττα και μετράει το σκορ. Είναι μια δεύτερη, εντελώς ξεχωριστή εκλογική αναμέτρηση. Και αυτή η εκλογική αναμέτρηση είναι και η πιο κρίσιμη. Διότι είναι η αναμέτρηση η οποία θα δώσει την κυβέρνηση που θα έχει ο τόπος για τα επόμενα χρόνια. Αυτή η τελική και κρίσιμη εκλογική μάχη θα κρίνει τις ζωές των ανθρώπων, των συμπολιτών μας, όλων μας, για τα επόμενα τέσσερα χρόνια. Θα κρίνει αν θα πορευτούμε σε μια κοινωνία ελευθερίας, δικαιωμάτων, δικαιοσύνης, ασφάλειας ή σε μια κοινωνία που η ανισότητα, το κράτος κομματικό λάφυρο, η διαφθορά και η διασπάθιση του δημόσιου χρήματος θα γίνουν κανονικότητα και ανεξέλεγκτο καθεστώς. Θα κρίνει αυτή η εκλογική μάχη αν θα γίνουν αντικείμενο εμπορίας και αισχροκέρδειας τα δημόσια αγαθά, ακόμα και το νερό. Αν θα βγουν στο σφυρί εκατοντάδες χιλιάδες σπίτια. Αν θα θυσιάζονται ακόμα και ανθρώπινες ζωές στον βωμό του κερδοσκοπικού παραλογισμού.  

Δεν πετάμε στα σύννεφα. Έχουμε πλήρη επίγνωση των δυσκολιών, έχουμε όμως και μια αδιαπραγμάτευτη αρχή, βγαλμένη από τα πιο δύσκολα χρόνια από όπου κρατούν οι ρίζες μας που έλεγα πιο πριν. Η ιστορία μας, η ιστορία των αγώνων του λαού μας, μας έχει μάθει ένα πράγμα: Χαμένες μάχες είναι μονάχα οι μάχες που δεν δίνονται. Εμείς όχι μόνο θα δώσουμε αυτή τη μάχη, αλλά θα ματώσουμε αν χρειαστεί, για να τη κερδίσουμε. Γιατί η επιτυχία μας στην εκλογική μάχη που έχουμε μπροστά μας, επαναλαμβάνω, δεν αφορά εμάς, αφορά τη μεγάλη πλειοψηφία του λαού μας.

Αφορά τους μισθωτούς του ιδιωτικού και του δημόσιου τομέα, που οι αμοιβές τους δεν ανταποκρίνονται στους όρους απόδοσης και τις συνθήκες εργασίας

Αφορά τους συνταξιούχους που διαβιούν οριακά

Αφορά τους ανθρώπους που έχουν χάσει το 40% της αγοραστικής τους δύναμης τα τελευταία χρόνια

Αφορά τους άνεργους, τις νέες και τους νέους

Αφορά το 30% που ζει κάτω από το όριο της φτώχειας 

Αφορά τους ελεύθερους επαγγελματίες που κατά χιλιάδες δοκιμάζουν αντοχές χωρίς αύριο

Αφορά τον αγροτικό κόσμο και γενικότερα τους ανθρώπους της υπαίθρου, που παράγουν με κόστος, για τους μεσάζοντες και τα καρτέλ στα τρόφιμα

Αφορά τους υγιείς επιχειρηματίες που επιχειρούν σε συνθήκες υψηλού κόστους και αθέμιτου ανταγωνισμού

Όλους αυτούς αφορά αυτή η μάχη, όχι το κόμμα μας. Αυτή η μεγάλη πλειοψηφία δεν έχει τίποτα να κερδίσει με τη Νέα Δημοκρατία στη κυβέρνηση, αντιθέτως έχει πολλά να χάσει. Αυτή η πλειοψηφία έχει πολλά να ωφεληθεί από την εναλλακτική πρόταση εξουσίας του ΣΥΡΙΖΑ-Προοδευτική Συμμαχία, από την εφαρμογή του προγράμματος του ΣΥΡΙΖΑ και οφείλουμε να επικοινωνήσουμε σε αυτή την πλειοψηφία το πρόγραμμά μας.

Πολίτες της Κοκκινιάς και των λαϊκών περιοχών του Πειραιά, πριν από λίγες μέρες ο κ. Μητσοτάκης επισκέφτηκε το Πέραμα. Διαπίστωσε, όπως είπε, γελαστά πρόσωπα εργαζομένων. Και προχθές -να, λοιπόν η ειρωνεία, αλλά είναι τραγική ειρωνεία αυτή!- σε έναν τηλεοπτικό σταθμό υπερηφανεύτηκε σε συνέντευξή του για τα ποσοστά που πέτυχε την προηγούμενη Κυριακή στο Πέραμα, γιατί; Γιατί έβαλε σε τάξη, είπε, τη Ναυπηγοεπισκευαστική Ζώνη και έδωσε δουλειές. Αλλά η πραγματικότητα ήρθε να θυμίσει λίγες μόνο ώρες αργότερα το σκληρό πρόσωπο της πολιτικής τους. Ένας εργάτης σκοτώθηκε την επόμενη ημέρα στη Ναυπηγοεπισκευαστική Ζώνη, δύο τραυματίστηκαν. 57 νεκροί εργαζόμενοι νεκροί σε εργατικά δυστυχήματα το πρώτο τετράμηνο του 2023. Δεκάδες άνθρωποι του μόχθου φεύγουν για τη δουλειά τους και δεν γυρίζουν ποτέ. 

Δεν έχουμε όμως πόλεμο που να δικαιολογεί τέτοιες απώλειες. Έχουμε κάτι άλλο: έχουμε πόλεμο κατά της εργασίας. Αυτό έχουμε τα τελευταία τέσσερα χρόνια. Εκμηδένισαν τα μέτρα προστασίας, διέλυσαν ουσιαστικά το Σώμα Επιθεώρησης Εργασίας, εξουδετέρωσαν τους μηχανισμούς ελέγχου. Είναι μια συγκεκριμένη πολιτική, λοιπόν. Κάνατε λάθος που σπεύσατε να πείτε ότι είναι θέμα τύχης, γκαντεμιάς… Όχι. Είναι θέμα πολιτικής, είναι μια συγκεκριμένη πολιτική που δεν σέβεται την ασφάλεια στην εργασία, τη ζωή των ανθρώπων. Που βάζει τα κέρδη πάνω από τις ζωές των ανθρώπων, αυτό είναι. Είναι μια συγκεκριμένη πολιτική πίσω από τις τραγωδίες και αυτό δεν πρέπει να ξεχαστεί, δεν έχουμε δικαίωμα να το ξεχάσουμε. Το ξέρετε γιατί το ζείτε. Η κυβέρνηση της Νέας Δημοκρατίας επέλεξε συνειδητά να επενδύσει στην πλήρη απορρύθμιση των εργασιακών σχέσεων. Να μετατρέψει τις υπερωρίες σε απλήρωτη εργασία, να απελευθερώσει τις απολύσεις, να κάνει τους εργαζόμενους να νιώθουν τυχεροί αν έχουν δουλειά και να μη νοιάζονται για τις συνθήκες της δουλειάς τους. Αυτές είναι οι δήθεν «καλοπληρωμένες θέσεις εργασίας» του κ. Μητσοτάκη. Αυτή είναι δυστυχώς, η αλήθεια της πολιτικής του. 

Αυτή η πολιτική, όμως, δεν είναι μονόδρομος, όπως θέλουν να την εμφανίσουν. Ο ΣΥΡΙΖΑ-Προοδευτική Συμμαχία είναι από τα σπάργανά του ταυτισμένος με τα συμφέροντα του κόσμου της εργασίας. Υπάρχει ο ΣΥΡΙΖΑ- Προοδευτική Συμμαχία πρωτίστως για να εκπροσωπεί τον κόσμο της εργασίας. Γι' αυτό και αντηχεί στα αυτιά μας έντονα και μας ταράζει αυτή η κραυγή της γυναίκας του εργάτη από το Πέραμα, που έχασε άδικα τη ζωή του, η κραυγή που έλεγε: «Να μην υπάρξει άλλο μεροκάματο τρόμου, να μην ξεχαστεί αυτό το συμβάν, να μην πονέσει άλλη οικογένεια». Γι' αυτό θα παλέψουμε, γι' αυτό θα δώσουμε αυτόν τον αγώνα με όλες μας τις δυνάμεις. Το δικό μας πρόγραμμα, φίλες και φίλοι και οι δικές μας πράξεις είναι διαμετρικά αντίθετες με το πρόγραμμα αλλά και τα πεπραγμένα της Νέας Δημοκρατίας. Το αποδείξαμε άλλωστε στις πιο δύσκολες στιγμές, στις πιο δύσκολες συνθήκες με την αύξηση του κατώτατου μισθού, την κατάργηση του υποκατώτατου μισθού, την επιβολή προστίμων στις τράπεζες που παραβίαζαν το ωράριο εργασίας, την αναγέννηση του Σώματος Επιθεώρησης Εργασίας που αυτοί κατήργησαν μετά, με την προώθηση νομοθετικών ρυθμίσεων για τους αόρατους και επισφαλείς εργαζόμενους, όπως η περίπτωση των εργαζομένων στα courier. 

Γιατί η δική μας αντίληψη για την ανάπτυξη δεν προϋποθέτει ανθρωποθυσίες. Στο δικό μας λεξιλόγιο η λέξη «ανάπτυξη» είναι συνώνυμη με τους κανόνες, με τα δικαιώματα, με τη δικαιοσύνη, με τη βασική αρχή ότι ο πλούτος πρέπει να μοιράζεται και να τον απολαμβάνουν όλοι οι παραγωγοί του. Διαφορετικά, θα ζούμε σε μια κοινωνία όπου θα ευημερούν κάποτε οι αριθμοί, αλλά δυστυχούν πάντα οι άνθρωποι. Στις εκλογές που έρχονται, λοιπόν, δεν κρίνονται μόνο κόμματα και πρόσωπα, κρίνονται οι ζωές μας. Οι ζωές των εργαζομένων, των νέων, των μικρομεσαίων, της κοινωνικής πλειοψηφίας. Ο πολιτικός μας αντίπαλος -ένας είναι ο πολιτικός μας αντίπαλος η Νέα Δημοκρατία- επενδύει στον φόβο. Φόβο της αστάθειας, της περιπέτειας, των αχαρτογράφητων δήθεν νερών. Δεν υπάρχει όμως μεγαλύτερη αστάθεια από τη σταθερότητα της εργασιακής ανασφάλειας, που έχουν επιβάλλει εδώ και τέσσερα χρόνια και θέλουν να τη διαιωνίσουν και τα επόμενα. 

Eμείς, από την άλλη, επενδύουμε στο πρόγραμμά μας, στις προτάσεις, στις θέσεις, στη σταθερότητα της κοινωνικής δικαιοσύνης, της εργασιακής κανονικότητας, της δημοκρατίας και της κοινωνικής συνοχής. Διότι δεν μπορεί να υπάρξει σταθερότητα χωρίς δικαιοσύνη και συνοχή στην κοινωνία. Εμείς από την άλλη επενδύουμε στο πρόγραμμά μας και σε κάτι που δεν είναι στις σημερινές συνθήκες καθόλου αυτονόητο: στην εντιμότητά μας, στα καθαρά μας χέρια. 

Εμείς επενδύουμε στην αλήθεια και όχι στην προπαγάνδα. Και η αλήθεια έδειξε το πρόσωπό της από τις πρώτες κιόλας στιγμές της εκλογικής νίκης της Νέας Δημοκρατίας στις 21 του Μάη. Είδαμε τη σεμνότητα της δημοκρατίας να υποχωρεί μπροστά σε αυτή την πρωτοφανή έπαρση της εξουσίας. Ο κ. Μητσοτάκης τις τελευταίες μέρες δεν χάνει χρόνο και από πλατεία σε πλατεία παρουσιάζει τον εαυτό του ως το μοναδικό υποψήφιο πρωθυπουργό, το μοναδικό κόμμα, λέει, που τρέχει σε αυτές τις εκλογές με στόχο να διεκδικήσει τη διακυβέρνηση. Έχει προκαταλάβει ήδη το αποτέλεσμα της δεύτερης κάλπης και ας λέει ότι οι κάλπες θα είναι άδειες στις 25 του Ιούνη.

Ενώ από την άλλη πλευρά ο κ. Άδωνις Γεωργιάδης δηλώνει... Μην ταράζεστε, αυτοί είναι οι πολιτικοί μας αντίπαλοι και πρέπει να βλέπουμε και ακούμε τα επιχειρήματά τους και να απαντάμε στα επιχειρήματά τους. Τι δήλωσε υπερφίαλα, δυο μόλις μέρες μετά τις κάλπες; Δήλωσε ότι η Νέα Δημοκρατία επιδιώκει όχι να νικήσει, όχι την αυτοδυναμία, επιδιώκει την παντοδυναμία των 180 εδρών, γιατί; Για να αλλάξει μόνη της το Σύνταγμα. Συνταγματική αναθεώρηση από ένα μονάχα ένα κόμμα. Μια εκτροπή που ποτέ, από τη Μεταπολίτευση και μετά, δεν έχει συμβεί στον τόπο. 

Γιατί όμως το λένε αυτό; Τι ακριβώς θέλουν να κάνουν; Τι έχουν στο πίσω μέρος του μυαλού τους; Είναι φανερό, όχι μόνο από όσα λένε και δεν λένε, αλλά από όσα η πράξη τους φανέρωσε την προηγούμενη τετραετία: Θέλουν να κατοχυρώσουν συνταγματικά τη κερδοσκοπία, θέλουν να κατοχυρώσουν συνταγματικά παντού, στην ανώτατη εκπαίδευση, στα νοσοκομεία, στις δημόσιες υποδομές, στο νερό, στην ενέργεια. Αυτό θέλουν να κάνουν, αυτό επιδιώκουν να κάνουν. Το «Δ», το δημόσιο αγαθό, όπως έδειξαν με τη ΔΕΗ, που την ιδιωτικοποιήσαν, αυτό το «Δ» είναι ο μεγάλος τους εχθρός, το δημόσιο αγαθό. Αυτό θέλουν να καταργήσουν και συνταγματικά.

Θέλω όμως φίλες και φίλοι, από εδώ από την Κοκκινιά να τους πούμε ότι τα νέα δεν είναι ευχάριστα. Τίποτε δεν τελειώνει, πριν τελειώσει η μάχη. Τίποτε δεν έχει κριθεί, μέχρι να ανοίξουν οι κάλπες. Η δημοκρατία δεν αναπνέει με τον φόβο και τις απειλές. ένε όμως κάποιοι «μα καλά, αφού είναι πλέον τόσο δύσκολη υπόθεση η ανατροπή του αποτελέσματος που βγήκε στις 21 του Μάη, αφού είναι τόσο δύσκολο να ανατραπεί και να έχουμε το ανάποδο στις 25 του Ιούνη, γιατί να ψηφίσουμε τον ΣΥΡΙΖΑ, ας ψηφίσουμε μικρότερα κόμματα». 

Αυτό ακριβώς είναι που επιθυμεί η Νέα Δημοκρατία και ο κ. Μητσοτάκης για να είναι παντοδύναμοι, για να κάνουν ό,τι τους καπνίσει την επόμενη τετραετία. Ανενόχλητοι. Αυτό ακριβώς επιθυμεί. έλουν να στρέψουν την αντίθεση της πλειοψηφίας του εκλογικού σώματος, οπουδήποτε αλλού -την αντίθεση προς τη Νέα Δημοκρατία, εννοώ- εκτός από τον ΣΥΡΙΖΑ. Γιατί αν πάει στο ΣΥΡΙΖΑ, θα χάσουν τις εκλογές παρά τη μεγάλη διαφορά που έχουν. Και σε κάθε περίπτωση, αυτό που επιθυμούν είναι να μην έχουν ισχυρό αντίπαλο. Αυτό επιθυμούν. Η Νέα Δημοκρατία και ο προπαγανδιστικός της μηχανισμός θέλει πολλά μικρά και αδύναμα κόμματα απέναντί της και όχι έναν ισχυρό αντίπαλο που θα μπορεί να τη κοιτάει στα μάτια, που θα μπορεί είτε να ανατρέψει τους συσχετισμούς, είτε να την αποτρέψει από το σχέδιο της κοινωνικής λεηλασίας. Αυτό θέλουν. Καλούμε λοιπόν όλους τους δημοκρατικούς πολίτες να το σκεφτούν και μια και δυο φορές. Καλούμε όλους τους δημοκρατικούς πολίτες που δεν επέλεξαν στην προηγούμενη κάλπη το κόμμα της Νέας Δημοκρατίας και που δεν θα την επιλέξουν και τώρα. 

Καλούμε όλους όσους καταλαβαίνουν πόσο δυσμενές θα είναι για τη χώρα, για την κοινωνία, για τη δημοκρατία, στη τελική και κρίσιμη κάλπη που θα κρίνει τη ζωή μας για τα επόμενα τέσσερα χρόνια, να καταγραφεί παρόμοιο αποτέλεσμα με αυτό της 21ης του Μάη. Και τους καλούμε, παρά τις επιφυλάξεις που έχουν απέναντί μας, παρά τις διαφωνίες που μπορεί να έχουν μαζί μας, τους καλούμε να ενώσουν τις φωνές και τις δυνάμεις τους μαζί μας, γιατί όλοι μαζί, πιο δυνατοί, μπορούμε να φέρουμε την ανατροπή. Όλοι μαζί, πιο δυνατοί μπορούμε να βάλουμε φραγμό στην αλαζονεία και τον φόβο. Ξέρουμε πώς να το κάνουμε, το έχουμε ξανακάνει σε δύσκολες συνθήκες. Ξέρουν και οι δημοκρατικοί πολίτες, επίσης, ότι κανένα λάθος, καμιά αστοχία (δική μας, εννοώ, αστοχία) δεν μπορεί να παραγράψει την προσήλωσή μας στα δικά τους συμφέροντα, που την έχουμε αποδείξαμε σε δύσκολα χρόνια. 

Θέλω να καλέσω όλους εσάς να βγούμε έξω στον κόσμο τις επόμενες 25 μέρες και να μιλήσουμε στον κόσμο με θάρρος και να του μιλήσουμε με τη γλώσσα της αλήθειας, της αλήθειας μας. Να μιλήσουμε για το σήμερα και αύριο. Να μιλήσουμε για το σούπερ μάρκετ, το βενζινάδικο, τον λογαριασμό του ρεύματος, για την καθημερινή περιπέτεια της ακρίβειας που θα γίνει μόνιμη κανονικότητα, μιας και αρέσει στον κ. Μητσοτάκη η λέξη “περιπέτεια”. Να μιλήσουμε για την πρόταση της Νέας Δημοκρατίας. Ποια είναι η πρότασή της για την αντιμετώπιση της ακρίβειας; Και ποια είναι στην πράξη; Ουρανοκατέβατα κέρδη για τους μεγάλους ομίλους. Αυτή είναι η πρότασή τους. Έξι δισεκατομμύρια ευρώ υπερκέρδη το 2022 σε παρόχους ενέργειας και διυλιστήρια, ανεξέλεγκτη κερδοσκοπία και αισχροκέρδεια και κάποια pass φιλανθρωπίας για τους πολλούς. Που θα τελειώσουν όμως κι αυτά!

Μεγάλη, μέχρι και 40%, μείωση της αγοραστικής δύναμης των μισθών και των συντάξεων και την ίδια στιγμή επίθεση, επειδή ο ΣΥΡΙΖΑ δηλώνει -και το ανακάλυψαν δήθεν σήμερα, δυο χρόνια το λέμε- ότι πρέπει να φορολογηθούν εκτάκτως τα υπερκέρδη 7-8 -δεν είναι παραπάνω- μεγάλων επιχειρηματικών ομίλων, για να αποδοθούν τα χρήματα στην ελληνική κοινωνία, στον ελληνικό λαό. Όπως έγινε σε όλη την Ευρώπη και όπως αναγκάστηκε να δεσμευτεί στη Βουλή ο κ. Μητσοτάκης απέναντί μου ότι θα τα φορολογήσει, είχε πει τότε, δήθεν, με 90%. Και όσο είδατε εσείς φορολόγηση, άλλο τόσο είδε και αυτός. Κανείς δεν την είδε. Αλλά, προσέξτε: εμείς δεν μιλάμε για φόρους στους μικρομεσαιους, στη μεγάλη πλειοψηφία, στη μεσαία τάξη. Εμείς μιλάμε για μείωση φόρων στη μεγάλη πλειοψηφία με τη μείωση του Φόρου Προστιθέμενης Αξίας, της έμμεσης φορολογίας που έχει λεηλατήσει όλη την ελληνική κοινωνία. Δεν μιλάμε για φόρους εμείς, μιλάμε για να βάλουμε ένα τέλος στην αισχροκέρδεια.

Πιστεύει κανείς ότι αυτή η κανονικότητα της αισχροκέρδειας υπάρχει περίπτωση να αλλάξει αν επικρατήσει στις εκλογές η Νέα Δημοκρατία; Υπάρχει κανείς που μπορεί να πιστέψει ότι δεν θα επικρατήσει με εκλογή της Νέας Δημοκρατίας ο νόμος του ισχυρού; Και αυτό δεν είναι πιθανότητα, δεν είναι φόβος. Είναι βεβαιότητα, το ξέρουμε όλοι. Όπως βεβαιότητα είναι ότι υπάρχει απάντηση. Η απάντηση που δίνει το πρόγραμμά μας και αφορά τους ελέγχους στις αγορές, τη μείωση του ΦΠΑ, τη μείωση του Ειδικού Φόρου Κατανάλωσης. Υπάρχει απάντηση ανάσας για τα νοικοκυριά.

Να μιλήσουμε στον κόσμο για τη δημόσια Υγεία. Είναι υπερβολή ότι χιλιάδες άνθρωποι πέθαναν αβοήθητοι στη διάρκεια της πανδημίας; Είναι υπερβολή ότι το Εθνικό Σύστημα Υγείας αφέθηκε να καταρρέει σε στιγμές που αποδείχτηκε η τεράστια σημασία του; Ότι στο κατώφλι των νοσοκομείων παίρνουν ήδη θέση οι επίδοξοι επενδυτές της Υγείας; Δεν βάλαμε μυαλό παρ' όλα αυτά όσα είχαμε στην πανδημία; Τα νούμερα, οι αριθμοί το λένε. Τον Δεκέμβρη του 2019 αυτοί οι οποίοι υπηρετούσαν το Εθνικό Σύστημα Υγείας γιατροί, νοσηλευτές, προσωπικό ήταν 108.000 εργαζόμενοι. Τον Δεκέμβρη του 2022 είναι 84.000, παρά το γεγονός ότι περάσαμε από την πανδημία και μυαλό δεν βάλαμε. Θα το αφήσουμε να συνεχιστεί αυτό;

Υπάρχει μεγαλύτερος φόβος από τη βεβαιότητα το ανθρώπινο δικαίωμα της υγείας, της ζωής, να γίνει αντικείμενο εμπορίας; Από την 1η Ιουνίου, μάθαμε προχθές, ότι μένουν χωρίς ιατροφαρμακευτική περίθαλψη εκατοντάδες χιλιάδες επαγγελματίες, που σε συνθήκες κρίσης δεν κατάφεραν να ανταποκριθούν στις ασφαλιστικές τους εισφορές. Ποιο είναι το δεδομένο: Πληρώνεις ή αλλιώς αφήνεσαι να πεθάνεις. Αυτοί που δυο μέρες πριν τις εκλογές διέδιδαν με το προπαγανδιστικό τους μηχανισμό παντού το άθλιο ψέμα ότι δήθεν εμείς έχουμε σχέδιο αύξησης των ασφαλιστικών εισφορών. Οι ίδιοι που διέδιδαν αυτό το άθλιο ψέμα ότι ο ΣΥΡΙΖΑ θα αυξήσει τις εισφορές, δέκα μέρες μετά αφήνουν χωρίς περίθαλψη δεκάδες χιλιάδες ελεύθερους επαγγελματίες και αγρότες.

Εμείς, θυμάστε, παρά τη δυσκολία των μνημονίων και την πίεση της τρόικας τότε, καλύψαμε 2,5 εκατομμύρια ανασφάλιστους, τους βάλαμε στο Εθνικό Σύστημα Υγείας, τους δώσαμε ιατροφαρμακευτική περίθαλψη. Και αυτοί τώρα χωρίς μνημόνια, χωρίς την τρόικα αφήνουν εκτός περίθαλψης όσους δεν έχουν να πληρώσουν τις εισφορές τους. Μας αξίζει ένα τέτοιο παρόν και ένα ακόμα χειρότερο μέλλον; Ή μήπως πρέπει να πάμε στο Γενικό Λογιστήριο του Κράτους να αποφανθεί πόσο κοστίζει μια ανθρώπινη ζωή; Να αποφανθεί πόσο κοστίζει ένας καταχρεωμένος έμπορος που δεν μπορεί να έχει πρόσβαση στα φάρμακα; Πόσο κοστίζει μια ανθρώπινη ζωή; 

Δεν θα πάμε στο Γενικό Λογιστήριο του Κράτους για να αποφανθεί πόσο κοστίζει μια ανθρώπινη ζωή, θα πάμε στην κάλπη. Θα πάμε στην κάλπη μαζικά για να στηρίξουμε το πρόγραμμα για ρύθμιση των οφειλών με κούρεμα και 120 δόσεις. Για να στηρίξουμε το πρόγραμμα για ένα νέο ΕΣΥ, αναβαθμισμένο, με ανθρώπους που θα πληρώνονται καλύτερα και θα εργάζονται σε καθεστώς ασφάλειας.

Να μιλήσουμε στον κόσμο για τα πραγματικά προβλήματα και με τη γλώσσα της αλήθειας. Να του μιλήσουμε για τη δημόσια Παιδεία, για τα σχολεία μας που δεν έχουν καθηγητές. Γιατί όπως μας είπε χτες ο γνωστός κ. Ψαριανός, υποψήφιος βουλευτής και αιώνιος μετακλητός υπάλληλος της Νέας Δημοκρατίας, «οι καθηγητές είναι καθάρματα, αρχιμαφιόζοι, σκουλήκια και αλήτες». Αλλά το θέμα δεν είναι τι είπε αυτός, τόσα καταλαβαίνει τόσα λέει. Το θέμα ότι βγήκε σήμερα ο εκπρόσωπος της Νέας Δημοκρατίας, ο κ. Σκέρτσος, και τον κάλυψε απολύτως. Είπε «δεν υπάρχει κανένα θέμα με όλα αυτά που λέει, θα παραμείνει στα ψηφοδέλτια της Νέας Δημοκρατίας». Γι' αυτό δεν προσλαμβάνουν καθηγητές τόσα χρόνια στα δημόσια σχολεία, γιατί τους θεωρούν “καθάρματα και αρχιμαφιόζους”. Και για να στερούνται δεκάδες χιλιάδες παιδιά τη πρόσβαση στην Τριτοβάθμια Εκπαίδευση, μέσω της Ελάχιστης Βάσης Εισαγωγής. Γιατί; Γιατί ο στόχος τους είναι να εξυπηρετηθούν ιδιωτικά συμφέροντα, κολλέγια και ιδιωτικά εκπαιδευτήρια. Αυτό είναι το σχέδιό τους.

Θα το αφήσουμε να συμβεί και να επεκταθεί και να διαιωνιστεί τα επόμενα τέσσερα χρόνια; Θα αφήσουμε να χτίζουν γκέτο στη μόρφωση για όσους δεν έχουν οικονομική δυνατότητα ή θα πάμε στην κάλπη να στηρίξουμε ένα πρόγραμμα προσλήψεων και σταδιακής κατάργησης των αναπληρωτών στη Δευτεροβάθμια Εκπαίδευση; Ένα πρόγραμμα προσλήψεων καθηγητών και όχι αστυνομικών στα πανεπιστήμια; Ένα πρόγραμμα δημόσιας Παιδείας χωρίς φραγμούς για όλα τα παιδιά, ανεξάρτητα από την τσέπη της οικογένειάς  τους; 

Να μιλήσουμε στον κόσμο για τις δημόσιες υποδομές. Διαφήμιζαν τον σιδηρόδρομο και καταλήξαμε στην τραγωδία των Τεμπών. Διαφήμιζαν το επιτελικό κράτος και καταλήγουμε σε τραγωδίες. Διαφήμιζαν το ψηφιακό κράτος και καταλήξαμε στην χτεσινή και προχθεσινή ιλαροτραγωδία των ενδοσχολικών εξετάσεων, που αν είχε συμβεί αυτό επί των ημερών μας, θα μας είχαν κρεμάσει… Οι άριστοι! 

Να μιλήσουμε στον κόσμο για τους πλειστηριασμούς της πρώτης κατοικίας που έρχονται, για τις 700.000 οικογένειες που κινδυνεύουν να χάσουν τα σπίτια τους. Ο κ. Μητσοτάκης το είπε καθαρά την Παρασκευή πριν τις εκλογές σε συνέντευξή του. Θέλει, είπε, να τσακίσει -αυτή τη λέξη χρησιμοποίησε!- όσους κρύφτηκαν πίσω από τον νόμο Κατσέλη και έσωσαν τις περιουσίες τους. Τους χαρακτήρισε «στρατηγικούς κακοπληρωτές», ο αρχιστρατηγικός κακοπληρωτής με τα 400 εκατομμύρια χρέος της Νέας Δημοκρατίας. Παρά το γεγονός ότι προσπάθησαν να συγκρατηθούν μέχρι τις εκλογές, είδαμε τα τραγικά δείγματα αυτής της πολιτικής σε πολλές οικογένειες. Έρχεται τσουνάμι πλειστηριασμών μετά τις εκλογές. Η μεγαλύτερη αναδιανομή περιουσιών και πλούτου που γνώρισε ποτέ η χώρα και αυτό δεν είναι κινδυνολογία. Είναι δεδομένα, είναι αριθμοί, 700.000 ακίνητα ύψους 40 δισεκατομμυρίων ευρώ βρίσκονται στα funds. Θα το αφήσουμε να συμβεί; Αυτά πρέπει να μιλήσουμε με τον κόσμο! Θα το αφήσουμε να συμβεί ή θα πάμε στις κάλπες για να στηρίξουμε το πρόγραμμα που προστατεύει από τα funds την πρώτη κατοικία, την επαγγελματική στέγη και την αγροτική γη. 

Να μιλήσουμε, τέλος, όσο κι αν είναι δύσκολο γιατί έχει τεχνικούς όρους, και για τη μεγάλη ευκαιρία που έχει μπροστά η χώρα τα επόμενα χρόνια. Την ευκαιρία των ευρωπαϊκών πόρων του Ταμείου Ανάκαμψης και Ανθεκτικότητας. Τα επόμενα χρόνια στη χώρα μας θα εισρεύσουν σημαντικοί ευρωπαϊκοί πόροι, μαζί με το ΕΣΠΑ πάνω από 70 δις ευρώ συνολικά. Και τι κάνει η Νέα Δημοκρατία; Σπαταλά αυτήν την ευκαιρία για τη χώρα με τον τρόπο που ξέρει καλύτερα από τον καθένα. Δίνοντας τα χρήματα σε λίγους και ισχυρούς, επιδοτώντας χρόνιες παθογένειες, μετατρέποντας ένα εργαλείο ανάπτυξης σε μηχανισμό μικροπολιτικής διαχείρισης. Είναι μια επιλογή που ναρκοθετεί το μέλλον της χώρας. Το ερώτημα είναι: Θα εμπιστευτεί ο ελληνικός λαός αυτά τα 70 δισ. και τη χρήση τους σε εκείνους που απέδειξαν την προηγούμενη τετραετία πως σχέδιό τους ήταν οι απευθείας αναθέσεις και η φτηνή ανάπτυξη, δίχως προστιθέμενη αξία, δίχως παραγωγικό πρόσημο, δίχως αξιοπρεπείς αμοιβές ή θα στηρίξει στη κάλπη ένα πρόγραμμα ανακατεύθυνσης των πόρων, με στόχο την παραγωγική τους επένδυση για το καλό της οικονομίας και της κοινωνίας; Με στόχο την περιφερειακή ανάκαμψη και τη στήριξη των μικρομεσαίων επιχειρήσεων, την ενίσχυση των δημόσιων υποδομών; Αλλά με εντιμότητα στη διαχείρισή τους, την εντιμότητα και τη δικαιοσύνη στην κατανομή και τη χρήση τους; Αυτό είναι το κρίσιμο ερώτημα.

Πολίτες της Κοκκινιάς και των λαϊκών γειτονιών του Πειραιά, από όπου αποφασίσαμε να κάνουμε αυτή την επανεκκίνηση όλοι μαζί. Δεν είναι τυχαίο που αποφασίσαμε από εδώ. Θέλω να σας καλέσω τις επόμενες 25 ημέρες αυτά να επικοινωνήσετε στους πολίτες. Να μιλήσετε με τη γλώσσα της αλήθειας και να μιλήσουμε με τη γλώσσα της αλήθειας για τις μεγάλες δυσκολίες που έχουμε μπροστά μας, και για τις κρίσιμες προγραμματικές διαφορές. Διότι τούτη την ώρα, ναι, στην κάλπη θα υπάρχουν πάλι πολλά ψηφοδέλτια, αλλά δυο είναι τα σχέδια που αντιπαρατίθενται και ένα είναι το εναλλακτικό σχέδιο, μία είναι η εναλλακτική πρόταση εξουσίας, η εναλλακτική πρόταση διακυβέρνησης σε αυτή της Δεξιάς, σε αυτή της Νέας Δημοκρατίας του κ.  Μητσοτάκη.

Γι' αυτό και σήμερα δεν με ακούσατε να πω και δεν θα πω κουβέντα για τις άλλες δυνάμεις του προοδευτικού χώρου. Έχασαν μια μεγάλη ευκαιρία και χάσαμε μια μεγάλη ευκαιρία, ο τόπος έχασε μια μεγάλη ευκαιρία όταν τείναμε το χέρι της συνεργασίας και αυτοί κοίταγαν πώς θα μας κόψουν το χέρι, να το κοντύνουν. Όταν εμείς κοιτάζαμε τη χώρα και το μέλλον της και αυτοί κοίταζαν πώς θα μεγαλώσουν τα δικά τους τα χωράφια. Έχουμε ευθύνες, αλλά έχουν και αυτοί μεγάλες ευθύνες και φαίνεται να μη τους νοιάζει που η χώρα οδηγείται, αν δεν ανατραπεί αυτός ο συσχετισμός, σε μια ανεξέλεγκτη Δεξιά.

Γι' αυτό εμείς θέλουμε σήμερα να σας καλέσουμε όλους εσάς και όλους τους πολίτες να αποτρέψουμε αυτή την προοπτική. Στις 25 Ιουνίου δεν διαλέγουμε διαχειριστή της εξουσίας. Ο ελληνικός λαός καλείται να διαλέξει με ποιο σχέδιο θα πορευτεί η χώρα τα επόμενα χρόνια, ποια θα είναι η ζωή του τα επόμενα χρόνια. Σας καλώ λοιπόν να δώσουμε όλοι μαζί αυτή τη μάχη. Τη μάχη για τη ζωή των ανθρώπων, τη μάχη για την κοινωνία. Σας καλώ να σταθούμε μαζί πλάι πλάι, να σταθούμε μαζί και πιο δυνατοί. Και δεν καλώ μόνο εσάς, τα μέλη, τα στελέχη τους ψηφοφόρους του ΣΥΡΙΖΑ. Καλώ κάθε δημοκρατικό πολίτη. Και τους καλώ να παραμερίσουμε τις διαφορές μας απέναντι στο ενδεχόμενο μιας ανεξέλεγκτης Δεξιάς. Απευθύνομαι και στους πολίτες που απογοητεύτηκαν από λάθη και τις παραλείψεις μας. Απευθύνομαι στους νέους που επέλεξαν την αποχή θεωρώντας ότι όλοι ίδιοι είναι. Απευθύνομαι στους προοδευτικούς πολίτες που επέλεξαν μικρότερα του ΣΥΡΙΖΑ κόμματα. Και έχω ένα και μόνο πράγμα να τους πω:  Αξίζει να ενώσουμε δυνάμεις και να δώσουμε μαζί αυτή τη μάχη. Αξίζει, γιατί τώρα ψηφίζουμε για τη ζωή μας και όχι για το κόμμα μας και γιατί μαζί μπορούμε να το γυρίσουμε. Μαζί μπορούμε να αποτρέψουμε τη προοπτική μιας ανεξέλεγκτης και αλαζονικής Δεξιάς διακυβέρνησης. Μαζί μπορούμε να αποτρέψουμε την επιβολή ενός προγράμματος που θα κοστίσει πανάκριβα στον λαό και τη χώρα.  Ας ξεκινήσουμε λοιπόν όλοι μαζί από εδώ από τη Κοκκινιά των αγώνων, ας ξεκινήσουμε όλοι μαζί μια νέα πορεία με μια νέα αυτοπεποίθηση, με μια νέα εμπιστοσύνη. Καμιά ψήφος χαμένη έως τις 25 του Ιούνη. Καμιά ψήφος χωρίς στόχο. Καμιά ψήφος που να μην υπολογίζει αυτό που έρχεται, το μέλλον που μας ετοιμάζουν. 

Ο ΣΥΡΙΖΑ-Προοδευτική Συμμαχία ήταν, είναι και θα παραμείνει η μεγάλη λαϊκή δύναμη της αντίστασης, της ελπίδας, της δικαιοσύνης. Ήταν και θα παραμείνει η μεγάλη δύναμη στο πλάι του λαού. Αδύνατο δεν υπάρχει για τις κοινωνίες και τους λαούς που αναζητούν ένα καλύτερο αύριο. Μαζί μπορούμε. Με τη δύναμη του προγράμματος μας και με την ανατρεπτική ορμή των ιδεών μας, των ιδεών της δημοκρατίας και της δικαιοσύνης, θα τα καταφέρουμε! Θα τη δώσουμε αυτή τη μάχη και θα σταθούμε όρθιοι. Καλή δύναμη, δυνατά, αποφασιστικά, αισιόδοξα! Γεια σας.




