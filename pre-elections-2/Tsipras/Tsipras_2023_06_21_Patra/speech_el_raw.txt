Πολίτες της Πάτρας είμαστε εδώ και πάλι μαζί, παρόντες και παρούσες όλες και όλοι στο κάλεσμα της ελπίδας, στο κάλεσμα της δικαιοσύνης, στο κάλεσμα της ζωής, στο κάλεσμα του ΣΥΡΙΖΑ. Και η παρουσία σας σήμερα είναι πολύ πιο σημαντική από τη παρουσία σας πριν από έναν μήνα, που ξαναγεμίσαμε τούτη εδώ την πλατεία. Γιατί σήμερα είναι μήνυμα εμπιστοσύνης, σήμερα είναι μήνυμα αποφασιστικότητας. Μαζί θα αγωνιστούμε για να ανατρέψουμε τους συσχετισμούς της κάλπης του Μάη. Μαζί θα αγωνιστούμε μαζί μέχρι το τελευταίο δευτερόλεπτο την Κυριακή στην κάλπη για  να ανατρέψουμε το αποτέλεσμα. Μαζί όμως, και αυτή είναι η δέσμευσή μου απέναντί σας, θα είμαστε κι από Δευτέρα. Μαζί θα αγωνιστούμε. Με τη δική σας στήριξη θα αγωνιστούμε για να είμαστε πάντοτε δίπλα στην κοινωνία, δίπλα σε αυτούς που εκφράζουμε και εκπροσωπούμε. Αλλά και για να ξανακάνουμε πολύ σύντομα τον ΣΥΡΙΖΑ-Προοδευτική Συμμαχία και τη προοδευτική δημοκρατική Παράταξη του τόπου κυβέρνηση ξανά. Για να μπορέσουμε να κάνουμε πράξη τις ελπίδες της πλειοψηφίας της ελληνικής κοινωνίας. Γιατί ο ΣΥΡΙΖΑ-Προοδευτική Συμμαχία, πολίτες της Πάτρας, είναι και θα παραμείνει κόμμα εξουσίας. Ούτε κόμμα διαμαρτυρίας, ούτε και συμπλήρωμα σε κυβερνήσεις της Δεξιάς.

Θα παλέψουμε μαζί, γιατί έτσι έχουμε μάθει. Να παλεύουμε και να δίνουμε μάχες, να μη φυγομαχούμε. Μέσα σε μάχες γεννήθηκε και μεγάλωσε ο ΣΥΡΙΖΑ-Προοδευτική Συμμαχία. Μάχες για τις αξίες μας, μάχες για τα ιδανικά μας, μάχες για την πατρίδα, μάχες για την ανθρώπινη ζωή, που για εμάς δεν έχει διαφορά από το χρώμα, τη θρησκεία, την εθνικότητα. Και δεν μετράμε την ανθρώπινη ζωή ούτε σε ευρώ ούτε σε ψήφους. Μάχες για τους ανθρώπους που αγωνίζονται για να φτιάξουν μια καλύτερη ζωή γι' αυτούς και τα παιδιά τους.  Γι' αυτούς τους ανθρώπους πολεμάμε και θα πολεμάμε. 

Και προσπάθησαν, θέλω να σας θυμίσω, πολλές φορές να μας βγάλουν από τη μέση. Δεν τα κατάφεραν όμως τότε, που όλα τα ‘σκιαζε η φοβέρα των δανειστών και των μνημονίων. Δεν θα τα καταφέρουν ούτε και τώρα! Γιατί ξέρουμε ότι χαμένοι αγώνες είναι μόνο αυτοί που δεν δίνονται και εμείς δεν δειλιάσαμε ποτέ να δώσουμε τον αγώνα κάτω από τις πιο δύσκολες συνθήκες. Όταν κάποιοι μας είχαν ξεγραμμένους και έλεγαν ότι θα φύγουμε από τη χώρα με ελικόπτερα. Θυμάστε τότε… Δεν το βάλαμε στα πόδια και βγήκαμε νικητές από αυτό τον αγώνα. Ρυθμίσαμε το δημόσιο χρέος, βγάλαμε τη χώρα από τα μνημόνια, αφήσαμε 40 δισ. στα δημόσια ταμεία και είμαστε περήφανοι που η συντηρητική Παράταξη βούλιαξε τη χώρα στα μνημόνια και στη χρεοκοπία και εμείς ήμασταν αυτοί που βγάλαμε τη χώρα από τα μνημόνια και τη χρεοκοπία. 

Έτσι και τώρα, γιατί ξέρουμε ότι οι συσχετισμοί είναι για να αλλάζουν, ότι την Ιστορία τη γράφουν οι λαοί. Και τίποτε, πιστέψτε με, δεν έχει κριθεί πριν ο λαός με την ψήφο του βάλει την σφραγίδα του. Φίλες και φίλοι, πολίτες της Πάτρας, η εκλογική αναμέτρηση της επόμενης Κυριακής είναι μια ιδιόμορφη αναμέτρηση. Γίνεται πολύ κοντά και άρα είναι στη σκιά της προηγούμενης αναμέτρησης, αλλά δεν είναι ο δεύτερος γύρος των προηγούμενων εκλογών. Είναι μια καινούργια εκλογική αναμέτρηση. Μια αναμέτρηση, μάλιστα, αυτή τη φορά με άλλο εκλογικό σύστημα, με το σύστημα της ενισχυμένης αναλογικής. Με μια απειλητική, αλαζονική Δεξιά που επιδιώκει όχι απλά να κερδίσει, αλλά να γίνει καθεστώς από Δευτέρα. Και με  νέα διλήμματα, πολύ σκληρότερα, μπροστά στην κάλπη. 

Όσοι προεξοφλούν το αποτέλεσμα, θα τους συνιστούσαμε να μη βιάζονται να το προεξοφλήσουν. Οι πολίτες θα κληθούν να κρίνουν με βάση ορισμένα νέα δεδομένα: Τον δυσμενή για τη ζωή τους συσχετισμό, που προέκυψε από τις κάλπες της απλής αναλογικής. Τις θέσεις, τη στάση, την έπαρση και την αλαζονεία, που δεν κρύβεται, της Νέας Δημοκρατίας στο μεσοδιάστημα μεταξύ των δύο αναμετρήσεων. Την εθνική ελαφρότητα όμως που επέδειξαν για τη Θράκη, τις διχαστικές προθέσεις και απειλές, αλλά και όλα όσα αποκάλυψαν υποψήφιοι βουλευτές της Νέας Δημοκρατίας για το αληθινό πρόγραμμα και τα αληθινά σχέδιά της. Και με βάση αυτά θα κληθούν να αποφασίσουν οι πολίτες ποιον και με πόση δύναμη θέλουν στη θέση της κυβέρνησης και ποιον και με πόση δύναμη στη θέση της αντιπολίτευσης. Και τα διλήμματα, όπως και σε κάθε κάλπη ενισχυμένης αναλογικής, θα είναι σκληρά. Δεν τα βάζουμε εμείς, τα βάζει η ίδια η ζωή και το εκλογικό σύστημα που δίνει αυτή τη φορά 50 έδρες bonus στο πρώτο κόμμα. 

Και στην κρίση του λαού τη Κυριακή θα είναι δυο μόνο εναλλακτικές  στρατηγικές και δύο μόνο προγράμματα διακυβέρνησης: η στρατηγική και το πρόγραμμα της απελθούσας κυβέρνησης της Νέας Δημοκρατίας του κ. Μητσοτάκη, και η στρατηγική και το πρόγραμμα της αξιωματικής αντιπολίτευσης. Το πρόγραμμα της Νέας Δημοκρατίας και το πρόγραμμα του ΣΥΡΙΖΑ. Αυτά τα δυο αντιπαρατίθενται την Κυριακή στις 25 του Ιούνη.

Μόνο που, φίλες και φίλοι, πολίτες της Πάτρας, το αληθινό πρόγραμμα της Νέας Δημοκρατίας, έστω και αργά, αποκαλύφθηκε τις τελευταίες ημέρες. Δεν είναι οι πλουσιοπάροχες υποσχέσεις του κ. Μητσοτάκη. Είναι αυτό που έχει καταθέσει στην Ευρωπαϊκή Επιτροπή, στις Βρυξέλλες, ως Πρόγραμμα Σταθερότητας, πριν από δύο μήνες. Ό,τι και να μας λένε, όσα και να υπόσχονται, αυτό είναι το πρόγραμμά τους. 

Χθες, επιτέλους, ο καθ’ ύλην αρμόδιος πρώην υπουργός, ο  κ. Σκυλακάκης ομολόγησε  δημόσια ότι “καμία από τις προεκλογικές εξαγγελίες Μητσοτάκη δεν περιλαμβάνονται στο Πρόγραμμα Σταθερότητας που κατέθεσαν στις Βρυξέλες”. Ομολόγησε δημόσια ότι όλα όσα υπόσχονται, είναι αέρας κοπανιστός, είναι ακοστολόγητα ευχολόγια, στάχτη στα μάτια του ελληνικού λαού. 

Γιατί το αληθινό τους πρόγραμμα δεν προβλέπει, όπως υπόσχονται, αυξήσεις στον μέσο μισθό της τάξης του 25% στο βάθος της τετραετίας, αλλά καθηλωμένο μέσο πραγματικό μισθό την επόμενη τετραετία.

Δεν προβλέπει 10.000 νέες προσλήψεις στο ΕΣΥ, όπως υποσχέθηκε ο κ. Μητσοτάκης, αλλά προβλέπει μονάχα 10.000 αντικαταστάσεις από όσους θα αποχωρήσουν, που θα είναι περισσότεροι από 10.000.

Δεν προβλέπει αυξήσεις στους δημόσιους υπαλλήλους, αλλά μειώσεις στο μισθολόγιό τους κατά 730 εκατομμύρια. 

Και προβλέπει πραγματική μείωση κατά 10% των πρωτογενών καταναλωτικών δαπανών του Δημοσίου σε κρίσιμους τομείς, όπως η Υγεία και η Παιδεία.

Οφείλει λοιπόν σήμερα μετά από αυτές τις αποκαλύψεις ο κ. Μητσοτάκης είτε να αποπέμψει τον κ. Σκυλακάκη -και τον κ. Σκυλακάκη, γιατί έχει ήδη αποπέμψει τρεις- είτε να ζητήσει μια συγγνώμη από τους Έλληνες πολίτες για τα ψέματα που τους λέει δυο μήνες τώρα. Και να τους πει: “Συγγνώμη, σας εξαπάτησα”! Και να αποκαλύψει το πραγματικό, το αληθινό του πρόγραμμα.

Και θέλω να αναρωτηθώ και να φανταστείτε αν κάτι αντίστοιχο είχε κάνει ο ΣΥΡΙΖΑ, αν ο ΣΥΡΙΖΑ έλεγε στον ελληνικό λαό ένα πρόγραμμα, αν εξήγγειλε υποσχέσεις, αλλά είχε καταθέσει στην Ευρώπη για τα επόμενα τρία χρόνια άλλα πράγματα και έβγαινε ο κεντρικός του υπουργός και το παραδεχόταν, αλήθεια, στα κεντρικά δελτία των ειδήσεων από τι θα ξεκίναγαν και με τι θα τελείωναν; Τι θα έλεγαν τούτες τις μέρες στον ελληνικό λαό για τον ΣΥΡΙΖΑ και το ακοστολόγητο δήθεν πρόγραμμά του; Σήμερα όμως είναι Τετάρτη και αύριο είναι Πέμπτη για το σύστημα εξουσίας που μας κυβερνά. Όμως εμείς, με όση δύναμη ψυχής έχουμε, θα πούμε την αλήθεια στον ελληνικό λαό, πριν πάει στην κάλπη να γνωρίζει τι είναι αυτό που έρχεται, ποια είναι τα δύο αντίπαλα και αντιπαραθετικά σχέδια. Και αυτό κάνουμε και σήμερα, αυτό θα κάνουμε μέχρι την Κυριακή.

Γιατί μέχρι σήμερα στις εξαγγελίες τους και στο πρόγραμμά τους λένε πράγματα που δεν έχουν σκοπό να υλοποιήσουν και κρύβουν επιμελώς άλλα, που έχουν σκοπό να υλοποιήσουν. Όπως αυτό που φανέρωσε άθελά του ο κ. Πνευματικός, υποψήφιος βουλευτής της Νέας Δημοκρατίας και εγνωσμένου κύρους γιατρός. Που μας εξήγησε ότι το σχέδιο της Νέας Δημοκρατίας στο Εθνικό Σύστημα Υγείας είναι ιδιωτικοποιήσεις νοσοκομείων, κλείσιμο δομών, περικοπή δαπανών και, γιατί δεν γίνεται αλλιώς, επιλογή-διαλογή ασθενών με βάση το κόστος της θεραπείας και το προσδόκιμο ζωής. Όταν θα έχουμε δυο ασθενείς που ζητάνε μια ακριβή θεραπεία αλλά ο ένας έχει χαμηλό προσδόκιμο ζωής και ο άλλος μεγαλύτερο, θα δίνουν σε αυτόν που έχει μεγαλύτερο. Όποιος δεν έχει προσδόκιμο, δεν θα παίρνει την ακριβή θεραπεία. Να πηγαίνει στα ιδιωτικά και αν δεν έχει λεφτά και οικονομική δυνατότητα, θα πηγαίνει σπίτι του να πεθάνει. Αυτό είναι το σχέδιο, αυτή είναι η ιδεολογία τους και αυτή είναι η μεγάλη μας διαφορά. Αυτοί λογαριάζουν κέρδη και ζημιές, ενώ εμείς ανθρώπινες ζωές. Αυτή είναι η διαφορά μας. Το είχε πει άλλωστε κι ένας άλλος υπουργός πριν κάποιους μήνες, ο κ. Πέτσας, “όποιος δεν προσαρμόζεται, πεθαίνει”. Γι' αυτό εμείς λέμε, πολίτες της Πάτρας, ότι αυτή την Κυριακή δεν κρίνεται μόνο ποιο κόμμα θα βγει πρώτο και ποιο δεύτερο, αλλά κρίνεται ποιο πρόγραμμα θα εφαρμοστεί την επόμενη τετραετία. Άρα, κρίνονται οι ζωές μας. 

Και γι' αυτό καλούμε όλους τους πολίτες μια και δεύτερη φορά να σκεφτούν την ψήφο τους αυτή την Κυριακή. Γιατί πράγματι η μεγάλη διαφορά μας είναι η έγνοια μας για την ανθρώπινη ζωή. Η ανθρώπινη ζωή για εμάς είναι αυταξία. Γι' αυτό ποτέ, σε καμιά περίπτωση, όποιο κι αν είναι το κόστος, δεν πρόκειται να τη βάλουμε στη ζυγαριά κόστους και οφέλους την ανθρώπινη ζωή. 
Γι' αυτό και δεν δειλιάσαμε να πούμε τα πράγματα με το όνομά τους στο τραγικό, στο πολύνεκρο ναυάγιο στην Πύλο. Γιατί δεν μπορούμε να ανεχθούμε η χώρα μας, που επί των ημερών μας έγινε συνώνυμο της ανθρωπιάς, τώρα να γίνεται συνώνυμο της βαρβαρότητας. Στο δίλημμα “ανθρωπιά ή βαρβαρότητα”, εμείς έχουμε προ πολλού διαλέξει πλευρά. Και αυτή η επιλογή αναδεικνύει τις διαφορές μας σε όλες τις προγραμματικές μας πτυχές. Μας είπαν κάποιοι: “Μη θέτετε ερωτήματα για το ναυάγιο, γιατί είναι αλλιώς τώρα τα πράγματα στην κοινωνία και θα χάσετε ψήφους”. Απαντήσαμε: “Εμείς δεν θέλουμε τίποτε παραπάνω από το να υπερασπιστούμε τις αξίες μας”. Τις αξίες μας τις βάζουμε πάνω απ' όλα και αυτές τις αξίες θα υπηρετούμε ό,τι κι αν μας λένε.

Δεν είναι όμως μόνο στην Υγεία που βλέπουμε αυτές τις διαφορές. Σε όλες τις προγραμματικές πτυχές, έχουμε εκ διαμέτρου αντίθετες θέσεις με τη Νέα Δημοκρατία. Είναι στις εργασιακές σχέσεις, στο οκτάωρο και στα εργασιακά δικαιώματα, είναι στους πλειστηριασμούς πρώτης κατοικίας, είναι στην αντιμετώπιση της ακρίβειας και στην αναδιανομή του εισοδήματος, είναι στην Παιδεία, την ενέργεια, το νερό.

Θα θυμάστε, άλλωστε, αμέσως μετά τις εκλογές της 21ης του Μάη, τι μας αποκάλυψε ο κ. Γεωργιάδης. Ότι θέλουν, λέει, 180 βουλευτές για να μπορούν να αλλάξουν το Σύνταγμα μόνοι τους. Σχέδιο τους είναι -και το λένε ανοιχτά- η κατάργηση του άρθρου 16 και τα ιδιωτικά πανεπιστήμια. Και έσπευσε συνήγορος σε αυτό στον κ. Μητσοτάκη, το ΠΑΣΟΚ του κ. Ανδρουλάκη να συνηγορήσει υπέρ του κ. Γεωργιάδη για την αναθεώρηση του Συντάγματος. Προτίθεται να συνδράμει, όπως λέει, στην αλλαγή του Συντάγματος και στο άρθρο 16. Μαζί με την Υγεία έχουν καθώς φαίνεται βάλει στο επίκεντρο του στόχου τους και την Παιδεία. Αν δεν έχει τους 180 βουλευτές ο κ. Μητσοτάκης, θα συνδράμει ο κ. Ανδρουλάκης για να αλλάξουν το άρθρο 16 και να συνταγματοποιήσουν την κερδοσκοπία στα άρθρα του Συντάγματος. 

Γι' αυτό εμείς απευθυνόμαστε στους Έλληνες πολίτες λέγοντας ότι εμείς δεν είμαστε μόνο το αντίπαλο δέος της Δεξιάς, γιατί δεν συμμετείχαμε ποτέ και δεν θα συμμετάσχουμε ποτέ σε κυβερνήσεις της Δεξιάς, αλλά και γιατί εμείς είμαστε η αντίπαλη πολιτική, το αντίπαλο πρόγραμμα της Δεξιάς. Εμείς είμαστε για να στηρίξουμε την κοινωνία και τις κοινωνικές ανάγκες και όχι τα κέρδη των λίγων και ισχυρών.

Ξεκίνησαν το σχέδιό τους για την ιδιωτικοποίηση της Παιδείας. Με τη βάση εισαγωγής έκαναν το πρώτο βήμα, αποκλείοντας χιλιάδες νέα παιδιά από την Τριτοβάθμια Εκπαίδευση. Όμως ταυτόχρονα με αυτή την επιλογή ,οδηγούν και δεκάδες Τμήματα, ιδίως περιφερειακά, και Σχολές της Περιφέρειας σε κλείσιμο. Στην Περιφέρεια που διψάει για ζωή, γνώση, πολιτισμό, οικονομική ανάπτυξη, που αιμορραγεί με το brain drain όχι μόνο προς το εξωτερικό, αλλά και προς το κέντρο, την πρωτεύουσα. Και όλα αυτά γιατί; Για να δώσουν χώρο στην κερδοσκοπία. Διότι στα ιδιωτικά κολλέγια δεν ζητάνε βάση του 10, ζητάνε βάση οικονομική. Αν έχεις λεφτά, μπαίνεις, δεν χρειάζεται να είσαι καλός εκεί.

Παντού και πάντα το κέρδος, ακόμα και σε κρίσιμες για τη ζωή των πολλών υποδομές. Αυτό άλλωστε δεν έκαναν με την ιδιωτικοποίηση της ΔΕΗ; Αφαίρεσαν το «Δ» από τη Δημόσια Επιχείρηση Ηλεκτρισμού. Και να σας θυμίσω εμείς στις πιο δύσκολες στιγμές των μνημονίων τεσσεράμισι χρόνια δεν αυξήθηκε ούτε ένα ευρώ ο λογαριασμός του ρεύματος. Ακριβώς επειδή η ΔΕΗ ήταν δημόσια και λειτουργούσε για το δημόσιο συμφέρον. Ενώ τώρα έχει γίνει λαγός στην κούρσα της κερδοσκοπίας.

Αυτό θέλουν να κάνουν και με το νερό, γι' αυτό και ψήφισαν Ρυθμιστική Αρχή τον Μάρτιο, παρά το ότι τώρα προεκλογικά κοροϊδεύουν εμφανίζοντας ως μεγάλη δήθεν πρωτοβουλία τη συμμόρφωσή τους την αναγκαστική με την απόφαση του Συμβουλίου της Επικρατείας.

Αυτό είναι το πρόγραμμα και το σχέδιο τους, κρυφό και φανερό. Η απόσυρση του κράτους από κρίσιμους τομείς, το πωλητήριο σε όλα, οι ιδιωτικοποιήσεις, οι φοροαπαλλαγές στους πλούσιους και η συρρίκνωση των δικαιωμάτων της εργασίας.

Θέλουν να μας πείσουν ότι αυτό κάποια στιγμή από μόνο τους μπορεί να φέρει την ανάπτυξη, που θα διαχυθεί σε όλη τη κοινωνία. Δεν θα έρθει όμως ποτέ αυτή η στιγμή. Όπως δεν ήρθε πουθενά στον κόσμο, όπου εφαρμόστηκαν παρόμοιες νεοφιλελεύθερες πολιτικές. Αντιθέτως, αυτό που θα έρθει θα είναι κοινωνική ένταση, κοινωνική αποσύνθεση, η διεύρυνση των ανισοτήτων και της φτώχειας. 

Απέναντι σε αυτό το συντηρητικό, το νεοφιλελεύθερο σχέδιο και πρόγραμμα, που δεν υλοποίησαν την προηγούμενη τετραετία διότι ήρθε η πανδημία και δεν μπορούσαν να κλείνουν νοσοκομεία όταν είχαμε την πανδημία, που δεν υλοποιήθηκε την προηγούμενη τετραετία το σχέδιο Πισσαρίδη για τις μικρομεσαίες επιχειρήσεις, που τις θεωρεί “ζόμπι” και λέει ότι πρέπει να κλείσουν, γιατί ήρθε η Ευρωπαϊκή Ένωση και τους είπε, “δαπανήστε χρήματα για να μην κλείσει η οικονομία” και έδωσαν επιστρεπτέες προκαταβολές στις μικρομεσαίες επιχειρήσεις. Τώρα όμως τελειώνουν τα επιδόματα και οι επιδοτήσεις και θα εφαρμοστεί αυτό το σχέδιο. Αυτό το σχέδιο που έχει στόχο κλείσιμο δημοσίων δομών και δεν ενδιαφέρεται για τη μικρομεσαία επιχείρηση.


Απέναντι σε αυτό το σχέδιο, ο ΣΥΡΙΖΑ-Προοδευτική Συμμαχία αντιπαραθέτει ένα δίκαιο, προοδευτικό, ρεαλιστικό πρόγραμμα. Ένα πρόγραμμα κι ένα σχέδιο που κοιτάει το μέλλον με αισιοδοξία, ακριβώς γιατί έχει στον πυρήνα του την αξιοποίηση του ανθρώπινου δυναμικού, τη νεωτερικότητα, την κοινωνική δικαιοσύνη. Προβλέπει ένα νέο μοντέλο οικονομικής ανάπτυξης, που δίνει χώρο στην καινοτομία, τη γνώση, τη δίκαιη κατανομή των πόρων, τον περιορισμό των ανισοτήτων και κλείνει την πόρτα στην λογική της κρατικοδίαιτης επιχειρηματικότητας, των εξαγορών και των ιδιωτικοποιήσεων, που παρουσιάζονται τάχα ως επενδύσεις.

Με στήριξη των αναγκών της κοινωνίας, με στήριξη της μεσαίας τάξης, με στήριξη της μισθωτής εργασίας, της μικρομεσαίας επιχειρηματικότητας, των αγροτών, των κτηνοτρόφων, των νέων ανθρώπων. Ένα πρόγραμμα που προβλέπει την αντιμετώπιση της ακρίβειας και την ενίσχυση των εισοδημάτων, με την αύξηση του κατώτατου μισθού στα 880 ευρώ άμεσα. Με τη θέσπιση της ετήσιας τιμαριθμικής αναπροσαρμογής. Με αυξήσεις 10% στους δημοσίους υπαλλήλους, που έχουν να δουν αύξηση εδώ και 14 χρόνια. 

Με την επαναφορά της 13ης σύνταξης στους συνταξιούχους και την απόδοση των αναδρομικών που τους στερεί, παρά την απόφαση του Συμβουλίου της Επικρατείας, ο κ. Μητσοτάκης. Με την αποκατάσταση της αδικίας της προσωπικής διαφοράς και την αύξηση σε όλους τους συνταξιούχους.

Προβλέπει επίσης το πρόγραμμά μας τη μείωση των έμμεσων φόρων, του ΦΠΑ στα τρόφιμα και του Ειδικού Φόρου Κατανάλωσης στα καύσιμα. Διότι οι έμμεσοι φόροι είναι άδικοι φόροι και επιβαρύνουν τους φτωχούς και τα μεσαία στρώματα και όχι, αντιθέτως, όπως προσπαθούσε να μας πείσει ο κ. Μητσοτάκης, που ακολουθεί πολιτικές Τραμπ. Λέει ένα μεγάλο ψέμα και το κάνει να φαίνεται ως αλήθεια. Και βεβαίως στο σχέδιό μας -δεν το κρύψαμε- είναι όχι φορολόγηση των μεσαίων και των αδύναμων, αλλά είναι η φορολόγηση της μεγάλης αισχροκέρδειας, των υπερκερδών των καρτέλ της ενέργειας, των καρτέλ των διυλιστηρίων, που έκαναν την κρίση ευκαιρία πλουτισμού και συσσώρευσαν πάνω από 6 δισ. υπερκέρδη σε βάρος της κοινωνίας, της οικονομίας και των πολιτών.

Γιατί, πολίτες της Πάτρας, το ξέρετε πολύ καλά, το βιώνετε, οι επιδοτήσεις που δίνει ο κ. Μητσοτάκης, τα λεγόμενα pass, δεν πηγαίνουν στην τσέπη των πολιτών. Πηγαίνουν απευθείας στα καρτέλ της ενέργειας, της διύλισης και των σούπερ μάρκετ για να κρατάνε υψηλά τις τιμές και αυτή είναι η αναδιανομή του εισοδήματος. Και μας λέει “δεν αύξησα τους φόρους”. Πώς δεν αύξησε τους φόρους, όταν τον τελευταίο ενάμιση χρόνο έχουν αυξηθεί πάνω από 6 δισ. τα έσοδα του δημοσίου από την φορολογία, την έμμεση φορολογία. 6 δισ. αύξησε τους φόρους! Διότι όταν αυξάνεται η τιμή στο καλάθι του  νοικοκυριού από 50 στα 100 ευρώ, δεν είναι ανάγκη να αυξηθεί ο συντελεστής του ΦΠΑ για να διπλασιαστεί η φορολογία. Διπλασιάζεται και διατηρώντας σταθερό τον συντελεστή του ΦΠΑ. Αυτό είναι το σχέδιό μας για την ακρίβεια, για την αντιμετώπιση της ακρίβειας. Αλλά το σχέδιό μας προβλέπει επίσης ισχυρή κρατική παρέμβαση για τη στήριξη της ασφάλειας, της αξιοπρέπειας και των δικαιωμάτων της μισθωτής εργασίας.

Προβλέπει την οικοδόμηση ενός νέου Εθνικού Συστήματος Υγείας, μια ποιοτική δημόσια εκπαίδευση με ποιοτικά δημόσια σχολεία και πανεπιστήμια και με έμφαση στην έρευνα και την καινοτομία. 

Προβλέπει ένα κράτος κοινωνικής πρόνοιας για όλους, που θα περιορίζει τις ανισότητες με ποιοτικές υπηρεσίες και φροντίδα για όλους και για όλες, για το παιδί, για τις μητέρες, για τα νέα ζευγάρια, για τους ηλικιωμένους, για τα άτομα με αναπηρία.

Προβλέπει την προστασία της πρώτης κατοικίας και την αντιμετώπιση της στεγαστικής κρίσης, για να αποτραπεί η μεγαλύτερη αναδιανομή ακίνητης περιουσίας μετά τον 2ο Παγκόσμιο Πόλεμο, προς όφελος λίγων και ισχυρών και εις βάρος της πλειοψηφίας.

Και ταυτόχρονα προβλέπει ένα κράτος ισχυρό, παρεμβατικό, σύγχρονο και αποτελεσματικό, που δεν θα αποτελεί κομματικό ή οικογενειακό λάφυρο, αλλά εργαλείο ανάπτυξης και εξυπηρέτησης των πολιτών.

Αυτές  είναι, πολίτες της Πάτρας, οι δικές μας προγραμματικές θέσεις. Οι θέσεις αυτές υλοποιούν στην πράξη τις αξίες μας. Αυτό είναι το πρόγραμμα μας, που αντιπαρατίθεται στο ακραία νεοφιλελεύθερο πρόγραμμα της Νέας Δημοκρατίας την ερχόμενη Κυριακή. Ανάλογα όμως με το πρόγραμμα του καθενός είναι και η στρατηγική για την εφαρμογή του. Η δική μας στρατηγική είναι στρατηγική ισχυρής δημοκρατίας, κοινωνίας των πολιτών, συμμετοχής και διαλόγου, αντιπαράθεσης για όσα απασχολούν τους ανθρώπους. Με αυτή τη στρατηγική δίνουμε την εκλογική μάχη. 

Από την άλλη μεριά όμως η στρατηγική της Νέας Δημοκρατίας είναι στον αντίποδα. Το πρόγραμμά της αντιγράφει τα εγχειρίδια του νεοφιλελευθερισμού και την τακτική του Μακιαβέλι. Στρατηγική και σχέδιο τη Νέας Δημοκρατίας -δεν το κρύβουν- δεν είναι μόνο να κερδίσουν αλλά και να αποδυναμώσουν τον βασικό τους αντίπαλο, τον ΣΥΡΙΖΑ-Προοδευτική Συμμαχία. Τη μόνη δύναμη που μπορεί να τους κοιτάξει στα μάτια και να τους εμποδίσει να στήσουν ένα ανεξέλεγκτο καθεστώς, γιατί αυτό επιδιώκουν από Δευτέρα. Σχέδιό τους -και πρέπει αυτό να το πούμε καθαρά στους πολίτες μέχρι την Κυριακή, στους δημοκρατικούς και προοδευτικούς πολίτες- είναι μια κατακερματισμένη και παράλυτη από μικρούς εμφυλίους, μικρών κομμάτων αντιπολίτευση. Μια κατακερματισμένη αντιπολίτευση, ώστε να μην μπορεί να προβάλει σοβαρή αντίσταση στις πολιτικές τους, με πολλά μικρά κόμματα στη Βουλή.  Αυτό επιδιώκουν. Επιδιώκουν μια Βουλή με έξι και επτά κόμματα. Και βλέπετε ποια είναι αυτά τα κόμματα που φουσκώνουν και υπέρ-προβάλλουν σε αυτήν την προεκλογική περίοδο. Όποια βοηθάνε αυτόν το σχεδιασμό. Και γιατί το θέλουν αυτό; Για να μη μπορεί η Βουλή να έχει σοβαρότητα και αξιοπιστία, για να μη μπορεί η αντιπολίτευση να έχει αποτέλεσμα. Η προεκλογική στρατηγική του κ. Μητσοτάκη είναι η στρατηγική του διαίρει και βασίλευε! Σε αυτές τις τρεις λέξεις συνοψίζεται η στρατηγική του. 

Και θέλω σήμερα να απευθύνω το ερώτημα όχι μόνο σε όλους εμάς που είμαστε σε αυτή εδώ την πλατεία, αλλά σε όλους τους δημοκρατικούς πολίτες της Πάτρας: θα το δεχτεί αυτό ο δημοκρατικός κόσμος της Αχαΐας; Θα το δεχτούν οι πολίτες της Πάτρας, που είναι συνώνυμη με τους αγώνες για τη Δημοκρατία; Ευνοεί αλήθεια κανέναν άλλο, εκτός από τη διαπλοκή και τις ελίτ, μια Δημοκρατία δίχως αντίβαρα, χωρίς στιβαρή αντιπολίτευση, χωρίς το οξυγόνο της αντίθεσης και της αντίστασης; Ο κ. Μητσοτάκης ξεκίνησε ως πολιτικός θέλοντας να μοιάσει στον Μακρόν, αλλά έχει καταντήσει να είναι φτυστό αντίγραφο του Όρμπαν. Τα ίδια στη μεταναστευτική πολιτική κάνει και πιστεύει, τα ίδια στα θέματα της εξωτερικής πολιτικής, χέρι χέρι με την Ακροδεξιά, τα ίδια στα δημοκρατικά δικαιώματα, στις μεθόδους όπως στις παράνομες παρακολουθήσεις, με το predator, πολιτικών του αντιπάλων, οικονομικών παραγόντων του τόπου. Αυτό θέλει να κάνει την Ελλάδα. Μια χώρα ελεγχόμενης Δημοκρατίας τύπου Ουγγαρίας του Όρμπαν. Αυτό επιδιώκει.

Και δυστυχώς, αυτό φαίνεται να το έχουν αποδεχτεί ως μοίρα τα μικρότερα κόμματα που βρίσκονται στον προοδευτικό χώρο. Κλείνουν τα μάτια τους μπροστά στο ολοφάνερο πια σχέδιο της Δεξιάς και της ανοίγουν -είτε το συνειδητοποιούν είτε όχι- τον δρόμο. Αντικειμενικά, ρίχνουν νερό στον δικό της μύλο. Με τις αντί-ΣΥΡΙΖΑ εμπάθειες, πέταξαν στα σκουπίδια μια ιστορική δυνατότητα για τον τόπο με την απλή αναλογική: Τη δυνατότητα μιας κυβέρνησης προοδευτικής συνεργασίας, με την υπονόμευση της απλής αναλογικής από την αρχή έως το τέλος. Όπως βέβαια και με αυτές τις άθλιες τακτικές της ελαφρότητας και της μικρό-φιλοδοξίας, με το δήθεν διμέτωπο, που ήταν και είναι ακόμα στα αλήθεια μονομέτωπος εναντίον του ΣΥΡΙΖΑ.  Διότι όταν εμείς τους δίναμε το χέρι της συνεργασίας, αυτοί κοίταγαν πώς θα κόψουν το δικό μας χέρι και δεν κοίταζαν αυτόν που κυβερνά, τον κ. Μητσοτάκη, ο οποίος ερχόταν ανεξέλεγκτος, ασύδοτος να έρθει για μια ακόμη τετραετία συντηρητικής και Δεξιάς πολιτικής. Πρέπει λοιπόν να πούμε καθαρά αυτό που κάθε δημοκρατικός πολίτης, πιστεύω, ότι καταλαβαίνει: ότι αυτή στάση είναι μια στάση που αντικειμενικά ευνοεί τη Δεξιά.  Είναι συνδρομή στα σχέδια του κ. Μητσοτάκη. 

Γι’ αυτό τον λόγο θέλω σήμερα να καλέσω κάθε προοδευτικό, δημοκρατικό πολίτη να συνειδητοποιήσει ότι το διακύβευμα της κάλπης στις 25 του μήνα δεν είναι αν την επόμενη μέρα θα έχουμε σταθερότητα ή κυβέρνηση. Δεν είναι αν θα έχουμε τρίτες εκλογές τον Αύγουστο, όπως εκβιάζει ο κ. Μητσοτάκης, αλλά αν την επόμενη μέρα θα επιτρέψουμε με την ψήφο μας να έχουμε ένα καθεστώς ανεξέλεγκτο, ασύδοτο, επικίνδυνο για την κοινωνική πλειοψηφία, αλλά και επιστροφή σε καταστάσεις που κόστισαν πανάκριβα στην κοινωνία και στη χώρα. 

Όπως αυτά τα άθλια και επικίνδυνα παιχνίδια που δεν δίστασαν να παίξουν ακόμη και με ευαίσθητα εθνικά μας θέματα, με τη Θράκη και τη μειονότητα και με εργαλείο την Εθνική Υπηρεσία Πληροφοριών, που όπως φαίνεται τη θεωρούν εργαλείο δικό τους, ακόμη και προεκλογικό εργαλείο. Δεν δίστασαν για μερικές χιλιάδες ψήφους να επιχειρήσουν να μας γυρίσουν πίσω, πολύ πίσω, στις μαύρες μέρες του διχασμού. Δεν δίστασαν να διαχωρίσουν τους Έλληνες σε “εθνικόφρονες” και “μιάσματα” και να μας πουν “εθνική εξαίρεση”, “μειοδότες”. Αλλά την κατάληξη αυτής της σκοτεινής ιστορίας την είδατε. Ο ΣΥΡΙΖΑ-Προοδευτική Συμμαχία τους έδωσε ένα μεγάλο μάθημα δημοκρατίας, υπευθυνότητας και πατριωτισμού. Ένα μάθημα που θα το θυμούνται για καιρό. Γιατί με την πατρίδα εμείς δεν παίζουμε παιχνίδια!

Στον πάσσαλο της εθνικής ατίμωσης ήθελαν κρεμάσουν τον ΣΥΡΙΖΑ-Προοδευτική Συμμαχία. Αλλά τελικά κρεμάστηκε, με απόφαση του κ. Μητσοτάκη, ο δικός του υποψήφιος στη Ροδόπη. Γιατί η παγίδα που θέλησαν να στήσουν σ’ εμάς -ήταν απρόσεκτοι τελικά- και σε αυτό το ΚΥΠατζίδικο έγγραφο αναφερόταν πρώτος και καλύτερος ο δικός τους υποψήφιος βουλευτής και έτσι έγινε ο τρίτος στη σειρά που διαγράφηκε από τα ψηφοδέλτια, χωρίς να μπορούν να τον βγάλουν. Το συνηθίζει αυτό ο κ. Μητσοτάκης. Για να διασωθεί ο ίδιος, την πληρώνουν άλλοι. Έτσι έκανε με τον ανιψιό του στις υποκλοπές, έτσι έκανε τώρα και με τρεις υποψήφιους βουλευτές του μέχρι σήμερα. Ο ίδιος τους επέλεξε και τους στήριξε, ο ίδιος τους πέταξε από τα ψηφοδέλτια. Τον κ. Πνευματικό του διαχωρισμού των ασθενών σε άξιους και μη άξιους να σωθούν, τον Κρικέτο του άγριου ρατσισμού που έλεγε “καλώς πνίγηκαν, γιατί  αν έρχονταν στην Ελλάδα θα έκλεβαν και θα λήστευαν” και το τελευταίο θύμα, τώρα, τον κ. Κατραντζή στη Ροδόπη. Για να αποδειχτεί όχι το δικό τους το ποιόν, αλλά το ποιόν του ίδιου του κ. Μητσοτάκη, που έφτασε να κάνει, τι; Να στείλει την αδελφή του στη Θράκη να εκβιάσει, να τρομοκρατήσει,, να εκφοβίσει αδύναμους ανθρώπους, φτωχούς ανθρώπους, τους ανθρώπους της μουσουλμανικής μειονότητας και μάλιστα σε απευθείας μετάδοση. Και να τους πει: “Αν δεν ψηφίσετε σωστά, θα περάσετε δύσκολα τα επόμενα τέσσερα χρόνια”. Γιατί; Γιατί αυτό που τους ενοχλεί είναι ότι υπάρχει ένας Νομός, μια Περιφέρεια στον χάρτη, που δεν έχει το δικό τους εκλογικό χρώμα και την αποκάλεσαν «κουτσουλιά» στον χάρτη. Αυτός είναι ο πολιτικός τους πολιτισμός. 

Όμως, προσέξτε, το μήνυμα της κ. Μπακογιάννη δεν απευθυνόταν στη μουσουλμανική μειονότητα, γι' αυτό και το είπε μπροστά στις κάμερες, γιατί ήθελε να φτάσει σε κάθε σπίτι, σε κάθε νοικοκυριό, σε κάθε κοινωνική ομάδα. Ήταν ένα μήνυμα ότι “αν αύριο οποιαδήποτε κοινωνική ομάδα σταθεί απέναντι στα σχέδια, τα καθεστωτικά σχέδια του κόμματος ή της “Αγίας Οικογένειας, θα περάσει δύσκολα”. Σήμερα είναι η μειονότητα, αύριο θα είναι οι εκπαιδευτικοί, μεθαύριο οι νοσηλευτές, παραμεθαύριο οι μισθωτοί, οι εργαζόμενοι στον πολιτισμό, οι νέες και οι νέοι.

Γι' αυτό κι εμείς και απαντάμε: Δεν θα αφήσουμε κανέναν μόνο του απέναντι σε καθεστωτικές λογικές. Θα αγωνιστούμε για λογαριασμό κάθε κοινωνικής ομάδας που αντιστέκεται. Θα αγωνιστούμε για να έχουν όλοι και όλες φωνή και δικαιώματα. Θα αγωνιστούμε για τη Δημοκρατία. Διότι πάντοτε σε αυτό τον τόπο ήταν ισχυρή η Δημοκρατία και θα παραμείνει ισχυρή.  Γι' αυτό, απευθυνόμενοι σε όλους τους δημοκρατικούς πολίτες, τους λέμε: ισχυρός ΣΥΡΙΖΑ-Προοδευτική Συμμαχία την επόμενη Κυριακή δεν σημαίνει μονάχα ισχυρή κοινωνία, αλλά και ισχυρή, υγιή Δημοκρατία. Γι’ αυτό και είναι κρίσιμο για τη ζωή και για τη Δημοκρατία η αλλαγή των συσχετισμών της προηγούμενης κάλπης. Γι' αυτό και είναι κρίσιμη η αποφασιστική ενίσχυση του ΣΥΡΙΖΑ-Προοδευτική Συμμαχία.

Καλούμε λοιπόν κάθε δημοκρατικό και προοδευτικό πολίτη, κάθε λογικό άνθρωπο που κατανοεί τι μπορεί να σημαίνει ανεξέλεγκτο καθεστώς. Τον καλούμε, παρά τις διαφορές και τις επιφυλάξεις που μπορεί να έχει απέναντι στο ΣΥΡΙΖΑ, να μας ενισχύσει με την ψήφο του την επόμενη Κυριακή. Για να μη λάβει λευκή επιταγή η Νέα Δημοκρατία του κ. Μητσοτάκη, για να αποτρέψουμε την ορμπανοποίηση της πολιτικής ζωής του τόπου, για να δώσουμε χώρο στην αντίσταση, στην κοινωνία, στις ανάγκες των πολλών. Και το μήνυμα που θέλουμε να περάσουμε εδώ από την Πάτρα, είναι ότι είμαστε και θα είμαστε εδώ, δίπλα σε κάθε πολίτη που θα αναζητά το δίκιο του. Δεν θα λυγίσουμε, δεν θα συμβιβαστούμε, δεν θα υποχωρήσουμε. Πολίτες της Αχαΐας θέλω να επαναλάβω μια παλιά ρήση. Τι λέει αυτή η ρήση; Επιτρέπεται να πέσεις, επιβάλλεται να σηκωθείς. Κι εμείς είμαστε ήδη όρθιοι!Είμαστε όρθιοι, με τα όπλα της Δημοκρατίας, με το όπλο του λόγου και της ψήφου, με το δίκιο των θέσεών μας, με τις ιδέες και τις αξίες μας για να δώσουμε τη δύσκολη μάχη της Κυριακής. Και θα τη δώσουμε αυτή τη δύσκολη μάχη ψήφο την ψήφο, σπίτι το σπίτι. Και θα δώσουμε όμως μαζί τη μάχη και από Δευτέρα για να ξανακάνουμε τη δημοκρατική και προοδευτική Παράταξη, κυβέρνηση στον τόπο, για να σταθεί δίπλα στους αδύναμους, για να δώσει προοπτική και ελπίδα στους μικρομεσαίους, στους άνεργους, στους νέους, στους μη προνομιούχους. Το οφείλουμε αυτό στους εαυτούς μας. Το οφείλουμε στην προοδευτική Παράταξη, στους προοδευτικούς πολίτες, αλλά κυρίως το οφείλουμε στην κοινωνία και στα συμφέροντα της κοινωνίας που εμείς εκπροσωπούμε και υπηρετούμε.

Γι’ αυτή την κοινωνία, γι' αυτούς ανθρώπους, τους ανθρώπους της δημιουργίας, τους εργαζόμενους, τους μισθωτούς, τους επιστήμονες, τις νέες και τους νέους, όσους ζουν από τον κόπο τους και όχι από τον κόπο των άλλων. Για όλους αυτούς, κάθε ένας και κάθε μια από εμάς τις επόμενες μέρες πρέπει να βρεθεί σε κάθε γειτονιά, σε κάθε χώρο εργασίας, σε κάθε χωριό, σε κάθε σπίτι για να διεκδικήσουμε κάθε ψήφο. Για να δώσουμε προοπτική στην ελληνική κοινωνία, αλλά και στήριγμα σε κάθε πολίτη που το έχει ανάγκη. Για να μην αφήσουμε να χαθεί και να σβήσει η ελπίδα της δικαιοσύνης σε αυτό τον τόπο, για να μην αφήσουμε να σβήσει η ελπίδα και η προοπτική της ευημερίας για όλους, η δίκαιη κοινωνία και η ευημερία για όλους. Με λογισμό αλλά και με όνειρο θα δώσουμε αυτό τον αγώνα. Είναι ένας αγώνας αξιοπρέπειας, είναι ένας αγώνας ιδεών, είναι ένας αγώνας αξιών, αλλά και προτάσεων. Προτάσεων ρεαλιστικών και υλοποιήσιμων, για να πάει η κοινωνία μας ένα βήμα πιο μπροστά. Και να είστε βέβαιοι: θα τον κερδίσουμε αυτό τον αγώνα. Θα τον κερδίσουμε, γιατί χαμένοι αγώνες είναι οι αγώνες που δεν δίνονται. Και είμαι σήμερα εδώ μαζί σας να δεσμευτώ ότι μαζί θα τον κερδίσουμε κι αυτό τον αγώνα. Και μαζί θα προχωρήσουμε και από Δευτέρα στους μεγάλους, δύσκολους αγώνες που ανοίγονται μπροστά μας. Γιατί υπηρετούμε αξίες και γιατί είμαστε και θα παραμείνουμε ο βασικός πυλώνας της προοδευτικής Παράταξης του τόπου. Κόμμα εξουσίας, όχι συμπλήρωμα της Δεξιάς, όχι κόμμα διαμαρτυρίας. Θα προχωρήσουμε μαζί και θα νικήσουμε. Να είστε καλά.

Σας ευχαριστώ θερμά από τα βάθη της καρδιάς μου, διότι η παρουσία σας σήμερα εδώ είναι πολύ πιο σημαντική, πολύ πιο χρήσιμη, πολύ πιο αποφασιστική από κάθε άλλη παρουσία σε κάθε άλλη συγκέντρωση, εδώ στην Αχαΐα. Σήμερα δίνετε ψήφο εμπιστοσύνης και αποδεικνύετε ποιος είναι ο πυλώνας της προοδευτικής και δημοκρατικής Αχαΐας. Είναι ο ΣΥΡΙΖΑ-Προοδευτική Συμμαχία και θα το αποδείξετε και στην κάλπη την Κυριακή που έρχεται. Είναι ζήτημα κοινωνικής δικαιοσύνης, είναι ζήτημα κοινωνικής προστασίας, αλλά είναι και ζήτημα δημοκρατίας για να υπάρχει σε αυτό τον τόπο ισχυρή κοινωνία και ισχυρή δημοκρατία. Γεια σας. Καλή δύναμη! Καλούς αγώνες! Σας ευχαριστώ θερμά. Μέχρι και το τελευταίο λεπτό, μέχρι και το τελευταίο δευτερόλεπτο πριν κλείσει η κάλπη, θα δώσουμε αυτό τον αγώνα. Αλλά θα είμαστε εδώ, μαζί, να συνεχίσουμε να αγωνιζόμαστε για την Ελλάδα, για την προοδευτική Παράταξη, για τη Δημοκρατία. Γεια σας!
