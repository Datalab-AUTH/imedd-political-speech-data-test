Θέλω να σας ευχαριστήσω για την υποδοχή, στη βροχερή σήμερα Βέροια. Θέλω να σας ευχαριστήσω. Είναι συγκινητική η παρουσία σας. Είναι για μένα μεγάλη χαρά να βρίσκομαι εδώ στη Βέροια για να δώσω μαζί σας το μήνυμα της μάχης ενόψει των εκλογών της 25ης του Ιούνη. Μιας μάχης που θα τη δώσουμε μαζί όπως όλες τις μάχες που δώσαμε μέχρι σήμερα. Και μιας μάχης που θα τη δώσουμε με μεγαλύτερο πείσμα και με μεγαλύτερη αποφασιστικότητα. Σε μια εβδομάδα από σήμερα, στις 25 του Ιούνη, την μεθεπόμενη Κυριακή, αυτό που κρίνεται από την κάλπη είναι πώς και από ποιους θα κυβερνηθεί η χώρα για τα επόμενα 4 χρόνια. Και αυτή η κάλπη δεν είναι κάλπη απλής αναλογικής, αλλά είναι μια κάλπη με το παλιό του γνωστό, το παραδοσιακό σύστημα που γνωρίζουμε όλα τα προηγούμενα χρόνια. Δηλαδή ο πρώτος θα πάρει 50 έδρες μπόνους. Άρα είναι κρίσιμο να δούμε ποιος θα είναι αυτός και πώς, επαναλαμβάνω, με ποιο πρόγραμμα θα κυβερνήσει τον τόπο τα επόμενα 4 χρόνια και, δυστυχώς ή ευτυχώς, γνωρίζουμε ότι στην κάλπη της ενισχυμένης αναλογικής τα διλήμματα είναι αμείλικτα. Δεν υπάρχει η έννοια της χαλαρής ψήφου. Οι πολιτικοί μας αντίπαλοι είναι φανερό, δεν θέλουν απλά να κερδίσουν τις εκλογές. Θέλουν να εγκαθιδρύσουν ένα ανεξέλεγκτο και ασύδοτο καθεστώς και αποφεύγουν σαν το διάολο το λιβάνι τη συζήτηση για τις προγραμματικές θέσεις. Με ποιο πρόγραμμα, με ποιο σχέδιο θα κυβερνήσουν τη χώρα ή αυτοί ή εμείς τα επόμενα 4 χρόνια; Και λέω ή αυτοί ή εμείς, διότι 2 είναι τα εναλλακτικά σχέδια διακυβέρνησης. 


Δυο είναι τα εναλλακτικά προγράμματα διακυβέρνησης και δύο είναι και τα κόμματα εξουσίας, διότι ο ΣΥΡΙΖΑ ήταν είναι και θα παραμείνει κόμμα εξουσίας. Δεν θα γίνει ούτε κόμμα διαμαρτυρίας αλλά ούτε κόμμα συμπλήρωμα κυβερνητικό στις κυβερνήσεις της Δεξιάς. Θα δώσουμε μαζί τη μάχη μέχρι το τελευταίο δευτερόλεπτο πριν να κλείσουν οι κάλπες για την ανατροπή του δυσμενούς συσχετισμού που καταγράφηκε στις 21 του Μάη. Αλλά θα δώσουμε, και αυτό είναι η δική μου υπόσχεση σ'εσάς εδώ, μαζί τη μάχη και στις 25 και στις 26 και την επόμενη μέρα θα δώσουμε μαζί τη μάχη για να υπερασπιστούμε τις αξίες μας και να υπερασπιστούμε την ελληνική κοινωνία. Είναι δύσκολες οι μέρες που έρχονται. Θέλω να μιλήσω με τη γλώσσα της αλήθειας. Είναι δύσκολες οι μέρες που έρχονται. Και ο τόπος έχει ανάγκη από μια δύναμη ισχυρή, από έναν ΣΥΡΙΖΑ-Προοδευτική Συμμαχία ισχυρό για να σταθεί δίπλα στην κοινωνία, στους ανθρώπους που δεν έχουν φωνή, για να διεκδικήσει τα αυτονόητα που δεν είναι και τόσο αυτονόητα απέναντι σε μια Δεξιά εκδικητική. 


Έλεγα λοιπόν ότι αποφεύγουν τη συζήτηση για το πρόγραμμα. Και μάλιστα, φροντίσανε να αξιοποιήσουν ακόμα και ένα δραματικό, τραγικό γεγονός, το ναυάγιο με τους πάνω από 600 νεκρούς, πάνω από 600 ανθρώπους που πνίγηκαν και έγινε υγρός τάφος η θάλασσα για αυτούς. Αξιοποίησαν το ναυάγιο για να ναυαγήσουν το ντιμπέιτ των πολιτικών αρχηγών. Γιατί ο κύριος Μητσοτάκης από την πρώτη στιγμή σαν το διάολο το λιβάνι φοβάται το διάλογο πάνω σε προγράμματα. Είχε υποσχεθεί διάλογο των δυο μας, το βαλε στα πόδια και τώρα αξιοποίησε ένα δραματικό γεγονός για να ματαιώσει οριστικά τον πολιτικό διάλογο μπροστά στους Έλληνες πολίτες τηλεθεατές. Γιατί όμως φοβάται τόσο πολύ το διάλογο πάνω στα προγράμματα; 


Μια φράση Θα σας πω: το πρόγραμμα της Νέας Δημοκρατίας λέει πράγματα τα οποία δεν πρόκειται να υλοποιηθούν και δεν λέει, κρύβει πράγματα που έχουν σχέδιο να υλοποιηθούν και θέλω να σας μιλήσω λίγο για αυτά. Ο κύριος Μητσοτάκης κατέθεσε μεσοπρόθεσμο, όπως είναι υποχρεωμένες οι κυβερνήσεις όλες στην Ευρωπαϊκή Ένωση, στην ευρωπαϊκή επιστροφή, στους ευρωπαϊκούς θεσμούς. Πότε; Πριν από 2 μήνες. Το μεσοπρόθεσμο είναι δεσμευτικό για τις κυβερνήσεις, έχω πλήρη εμπειρία. Εκεί καταγράφεις αναλυτικά τι θα κάνεις και ποιος είναι ο δημοσιονομικός χώρος που σου περισσεύει για να κάνεις πράγματα. 2 μήνες πριν κατέθεσαν μεσοπρόθεσμο. Από όλες τις προγραμματικές του εξαγγελίες σε αυτές και στις προηγούμενες εκλογές ούτε μία δεν εντάσσεται στο μεσοπρόθεσμο πρόγραμμα που κατέθεσε στην Ευρωπαϊκή Επιτροπή. Λέει λοιπόν ψέματα όταν υπόσχεται 10.000 προσλήψεις στα δημόσια νοσοκομεία που τα έχει αφήσει επίτηδες να καταρρεύσουν και λέει ψέματα, διότι δεν προβλέπονται προσλήψεις στο μεσοπρόθεσμο πρόγραμμα. Προβλέπεται μονάχα να αναπληρώνονται όλοι όσοι θα φεύγουν από το δημόσιο. 


Λέει ψέματα ότι θα αυξήσει 25% το μέσο μισθό στο τέλος της τετραετίας. Διότι στο μεσοπρόθεσμο προβλέπεται ότι η πραγματική αύξηση του μέσου μισθού στο τέλος τετραετίας θα είναι μόλις 1,4%, δηλαδή στασιμότητα στους μισθούς του ιδιωτικού τομέα, κάτι το οποίο το φανταζόμασταν ότι θα συμβεί, καθώς η Ελλάδα ήταν η μόνη χώρα, σύμφωνα με τα στοιχεία του ΟΟΣΑ, που την τριετία 2019-2022 είχε μείωση του ονομαστικού μέσου μισθού και το 2022, μία από τις 3 μόνο της Ευρωπαϊκής Ένωσης που είχε μείωση του πραγματικού μέσου μισθού. 


Τι άλλο λέει και δεν θα κάνει; Λέει ότι θα αυξήσει τις δαπάνες προκειμένου να αντιμετωπιστούν τα προβλήματα στα δημόσια νοσοκομεία. Λέει ψέματα. Το μεσοπρόθεσμο πρόγραμμα προβλέπει ότι στην τετραετία θα μειωθούν σωρευτικά κατά 10% οι πραγματικές πρωτογενείς δαπάνες του ελληνικού δημοσίου, πράγμα που σημαίνει ότι τα νοσοκομεία μας πια δεν θα έχουν χρήματα ούτε για τα αναλώσιμα. 


Τα σχολεία μας δεν θα στηριχθούν. 


Το κοινωνικό κράτος δεν θα στηριχθεί. Η κοινωνική προστασία, η πολιτική προστασία δεν θα στηριχθεί. Το πραγματικό σχέδιο λοιπόν του κυρίου Μητσοτάκη είναι ένα σχέδιο συρρίκνωσης των δημοσίων δαπανών. 


Τι είναι λοιπόν αυτό το οποίο λέει και δεν θα κάνει; Αυτά τα οποία εξήγγειλε, προσλήψεις, αυτά τα οποία εξήγγειλε σε σχέση με τις μειώσεις φόρων, δεν θα τα υλοποιήσει. Και ποια είναι αυτά τα οποία δεν λέει αλλά ετοιμάζεται να κάνει; Αυτά που μας φανέρωσε ο κύριος Πνευματικός άθελά του, ο υποψήφιος βουλευτής της Νέας Δημοκρατίας και έγκυρος καθηγητής, ο οποίος μας είπε ότι το σχέδιο της Νέας Δημοκρατίας και του κυρίου Μητσοτάκη στην υγεία είναι ένα σχέδιο ιδιωτικοποιήσεων νοσοκομείων, κλεισίματος δημόσιων δομών, συρρίκνωσης των δημοσίων δαπανών -ο λέει και το μεσοπρόθεσμο- αλλά ακόμα και διαλογής ασθενών. Μας είχε πει ο Μητσοτάκης ότι θα ανατριχιάσουμε με το σχέδιο του για την υγεία. Ήρθε λοιπόν η ώρα να ανατριχιάσουμε. Διαλογή ασθενών σημαίνει ότι όταν θα πηγαίνει στο δημόσιο νοσοκομείο κάποιος που θα έχει χαμηλό προσδόκιμο ζωής δεν θα του δίνεται η θεραπεία, διότι θα επιλέγεται να δοθεί σε κάποιον που έχει μεγαλύτερο προσδόκιμο ζωής και όποιος δεν έχει προσδόκιμο ζωής, ας πηγαίνει σε κάποιο ιδιωτικό θεραπευτήριο. Αυτή είναι η κυνική αντίληψη η νεοφιλελεύθερη για το κοινωνικό κράτος, για τη δημόσια υγεία. 


Απέναντι λοιπόν σε αυτό το κρυφό πρόγραμμα της Νέας Δημοκρατίας, εμείς έχουμε το δικό μας σχέδιο και το δικό μας πρόγραμμα. Το δικό μας σχέδιο βάζει σε προτεραιότητα την ανθρώπινη ζωή. Δεν κάνει διακρίσεις απέναντι σε ανθρώπους ανάλογα με την οικονομική τους δυνατότητα, ανάλογα με τη ράτσα τους, με τη θρησκεία τους, με το χρώμα τους. Γι'αυτό βασική μας προτεραιότητα θα είναι ένα σύστημα υγείας, το οποίο θα είναι ανοιχτό και προσβάσιμο για όλους τους πολίτες, ανεξάρτητα από την οικονομική τους δυνατότητα. Δημόσια νοσοκομεία, ισχυρά, με προσλήψεις γιατρών και νοσηλευτών για να μπορέσουν να αντέξουνε, αξιοποίηση των πόρων του Ταμείου Ανάκαμψης που η κυβέρνηση η απελθούσα χρησιμοποιεί μονάχα, προβλέπει μονάχα το 2% των πόρων του Ταμείου Ανάκαμψης για τη δημόσια υγεία, ενώ άλλες χώρες ευρωπαϊκές, του ευρωπαικού Νότου κυρίως, πάνω από 10%. Εμείς λοιπόν, έχουμε σχέδιο να στηρίξουμε το ΕΣΥ, να στηρίξουμε τους ανθρώπους που δουλεύουν στο ΕΣΥ, που δώσανε τη μάχη στην πρώτη γραμμή της πανδημίας και να στηρίξουμε και την πρωτοβάθμια φροντίδα υγείας. Όταν ήμαστε κυβέρνηση κάτω από τις πιο σκληρές και δύσκολες συνθήκες, με μια τρομακτική πίεση τότε δημοσιονομική, παρόλα αυτά ήμασταν αυτοί που εντάξαμε, διότι η κάθε χαραμάδα που βρίσκαμε διαπραγμάτευσης την αξιοποιούσαμε προς όφελος της κοινωνίας, εντάξαμε δυόμισι εκατομμύρια ανασφάλιστους στο Εθνικό Σύστημα Υγείας, ιατροφαρμακευτικής περίθαλψης. Κανένας πολίτης, ασφαλισμένος ή ανασφάλιστος, δεν μένει έξω από το σύστημα υγείας. 


Φύγαμε τώρα από τα μνημόνια. Υποτίθεται -όχι υποτίθεται- δοθήκανε 50-60 δις δημοσιονομική επέκταση, αυτή η ελαστικότητα για πρώτη φορά από την Ευρωπαϊκή Ένωση, για να ενισχυθούν τα συστήματα υγείας. Για αυτό δόθηκαν. Και ποια ήταν η προτεραιότητα της κυβέρνησης Μητσοτάκη; Δεν προσέλαβε ούτε έναν μόνιμο διασώστη στο ΕΚΑΒ εδώ και 4 χρόνια. 


Εμείς είχαμε προσλάβει πάνω από 300. 


560 οι αποχωρήσεις στο ΕΚΑΒ. Να λοιπόν γιατί βλέπουμε απανωτά συμβάντα κάθε μέρα. Άνθρωποι να πεθαίνουνε στην καρότσα αγροτικών αυτοκινήτων διότι δεν υπάρχει ασθενοφόρο να τους μεταφέρει στα δημόσια νοσοκομεία. Να λοιπόν η διαφορά αντίληψης για το πώς πρέπει ή δεν πρέπει να στηριχθεί η κοινωνία. Δεν είναι όμως μόνο το Εθνικό Σύστημα Υγείας, είναι και σε μια σειρά από άλλους τομείς που υπάρχει κρυφό σχέδιο από την πλευρά της Νέας Δημοκρατίας και υπάρχει αντίθετος προγραμματικός σχεδιασμός από τη δική μας την πλευρά. Η μικρομεσαία επιχειρηματικότητα, οι μικρομεσαίες επιχειρήσεις, ποιο είναι το σχέδιο της Νέας Δημοκρατίας; Είναι το σχέδιο Πισσαρίδη, αν θυμάστε. Το σχέδιο Πισσαρίδη προέβλεπε τη συρρίκνωση της μικρομεσαίας επιχειρηματικότητας γιατί αυτές, λέει, δεν είναι ανταγωνιστικές και πρέπει να κλείσουν. Δεν εφαρμόστηκε τα προηγούμενα 4 χρόνια και αυτό εξαιτίας της πανδημίας, διότι εκεί που ήταν το σχέδιο να κλείσουν, βρέθηκαν με τη δυνατότητα να δίνουν επιστρεπτέες προκαταβολές. Θα υλοποιηθεί όμως το σχέδιο τώρα, τα επόμενα 4 χρόνια. 


Απέναντι σε αυτό το σχεδιασμό εμείς δεν προτείνουμε αύξηση των εισφορών, όπως λένε τα παπαγαλάκια τα προπαγανδιστικά, αλλά αντιθέτως προτείνουμε ρύθμιση χρεών, ρύθμιση των χρεών που δημιουργήθηκαν από την περίοδο της πανδημίας και μετά. Όπως κάναμε και το 2018 με τα χρέη στα ασφαλιστικά ταμεία.


Ποιος άλλος τομέας όμως είναι κρίσιμος; Ποιο άλλο κρίσιμο θέμα απασχολεί τους πολίτες και νομίζω ότι και εκεί υπάρχει κρυφή ατζέντα; Προφανώς το θέμα της ακρίβειας που λεηλατεί το εισόδημα κάθε νοικοκυριού. Στο θέμα της ακρίβειας λοιπόν, ο κύριος Μητσοτάκης κρύφτηκε πίσω από τα επιδόματα. Δεν αποφάσισε ούτε μια στιγμή να φορολογήσει, να σταματήσει την αισχροκέρδεια παρά μονάχα δημιούργησε αυτό το μηχανισμό αναδιανομής του εισοδήματος. Πώς; Κρατώντας σταθερά υψηλό το φόρο προστιθέμενης αξίας για να δημιουργεί υπερέσοδα στα δημόσια ταμεία προκειμένου αυτά να τα κατευθύνει σε επιδοτήσεις που πηγαίνουν στοχευμένα στα καρτέλ της ενέργειας, στα καρτέλ της διύλισης, στα καρτέλ της εφοδιαστικής αλυσίδας των τροφίμων για να κρατούν αυτοί με τη σειρά τους υψηλά τις τιμές. Λέει ότι δεν έχει βάλει ούτε έναν φόρο, ότι δεν έχει αυξήσει το φόρο ούτε 1€. Η αλήθεια είναι ότι τον τελευταίο ενάμιση χρόνο έχει αυξήσει τη φορολογία πάνω από 6 δισεκατομμύρια ευρώ, κρατώντας υψηλό το ΦΠΑ. Διότι όταν το καλάθι του νοικοκυριού από τα 50 πάει στα 100€, δεν είναι ανάγκη να αυξήσει το συντελεστή του ΦΠΑ για να αυξηθεί ο φόρος. Διπλασιάζεται ο φόρος που πληρώνει ο μέσος καταναλωτής, ο μέσος πολίτης. Όταν γέμιζες το ρεζερβουάρ με 80€ και τώρα το γεμίζεις με 160, δεν είναι ανάγκη να αυξηθεί ο συντελεστής. Διπλασιάζεται ο φόρος που πληρώνει ο μέσος πολίτης. Το σχέδιο λοιπόν αυτό χτίστηκε, δημιουργήθηκε ακριβώς για να κρατάνε υψηλά τις τιμές τα καρτέλ και να μπορούν να έχουν έσοδα μέσα από αυτές τις επιδοτήσεις. Όμως η αλήθεια είναι ότι θα τελειώσουν κάποια στιγμή οι επιδοτήσεις. Ο κύριος Μητσοτάκης αρνείται πεισματικά να μειώσει τον ΦΠΑ, τους έμμεσους φόρους και τον ειδικό φόρο κατανάλωσης. Και ρωτούμε εμείς. Τι θα γίνει όταν θα τελειώσουν οι επιδοτήσεις, τα επιδόματα, τα pass. Πώς θα ζήσει η μέση λαϊκή οικογένεια; Πώς θα μπορέσει να επιβιώσει η μεσαία τάξη; Πώς θα μπορέσουν να ζήσουν με αξιοπρέπεια συνταξιούχοι που βλέπουνε το εισόδημά τους να τελειώνει την τρίτη εβδομάδα του μήνα και χάρη σ αυτά τα επιδόματα μπορούν κάπως κάπως να ανταπεξέλθουν. Τι θα γίνει όταν θα τελειώσουνε; Δεν τους ενδιαφέρει τι θα γίνει όταν θα τελειώσουν. Τους ενδιαφέρει να κερδίσουν τις εκλογές και την επόμενη μέρα δεν τους νοιάζει πώς θα αντέξει η κοινωνία. 


Εμείς αντιθέτως έχουμε σχέδιο να φορολογήσουμε τα υπερκέρδη των καρτέλ, να σταματήσουμε την αισχροκέρδεια και αυτόν τον πλούτο που καρπώνονται, να τον επιστρέψουμε στην κοινωνία. Έχουμε σχέδιο να μειώσουμε το φόρο προστιθέμενης αξίας και τον ειδικό φόρο κατανάλωσης, ειδικά για τους αγρότες και τους κτηνοτρόφους που βρίσκονται σε κατάσταση απελπισίας. Να ακυρώσουμε την καταβολή του ειδικού φόρου κατανάλωσης για το αγροτικό και το κτηνοτροφικό πετρέλαιο. 


Ένα τέταρτο εξίσου σημαντικό προγραμματικό θέμα που και εκεί υπάρχει η κρυφή ατζέντα, είναι στο θέμα των πλειστηριασμών της πρώτης κατοικίας. Μας λένε ότι δεν υπάρχει θέμα με τους πλειστηριασμούς της πρώτης κατοικίας. Αυτά που βλέπουν τα μάτια μας στον ανάπηρο στη Χαλκιδική που κοιμάται έξω από το σπίτι του επειδή ήταν εγγυητής στο δάνειο του άνεργου γιου του, στην μητέρα μονογονεϊκής οικογένειας στα Πετράλωνα που βγήκε έξω από το σπίτι της γιατί χρώσταγε 10.000 ευρώ, δεκάδες, δεκάδες περιπτώσεις που προφανώς δεν προβάλλονται στα μέσα μαζικής ενημέρωσης, γιατί ως γνωστόν στη χώρα μας έχουμε το προνόμιο, την ιδιαιτερότητα να είμαστε στην εκατοστή όγδοη θέση στον κόσμο σε σχέση με τον πλουραλισμό των μέσων ενημέρωσης, όμως αυτές οι εικόνες θα είναι εικόνες της καθημερινότητάς μας την επόμενη μέρα. Θα είναι εικόνες που θα τις βλέπουμε παντού, γιατί; Γιατί 700.000 ενυπόθηκα δάνεια πρώτης κατοικίας, επαγγελματικής στέγης και αγροτικής γης έχουν περάσει από τις τράπεζες στα funds και τα funds έχουν ένα σχέδιο. Τα αγοράσανε με 15-20% της αξίας και θέλουν να τα εκπλειστηριάσουν για να πάρουν το 100% της εμπορικής αξίας. Και θα τα εκπλειστηριάσουν γιατί αυτό είναι το κρυφό σχέδιο Μητσοτάκη. Η μεγαλύτερη αναδιανομή περιουσίας που έχει δει η χώρα από το Δεύτερο Παγκόσμιο Πόλεμο. 


Εμείς αντιθέτως έχουμε σχέδιο τη ρύθμιση, τη ρύθμιση, τη δίκαιη ρύθμιση προκειμένου να στηριχθούν όχι μόνο οι αδύναμοι αλλά και η μεσαία τάξη. Να μπορέσουν να αποπληρώσουν τα δάνεια τους σταδιακά με κούρεμα, μεγάλο κούρεμα της ονομαστικής αξίας του χρέους. Διότι δεν είναι δικαισύνη να θέλουν τα funds να βγάζουν υπερκέρδη από την περιουσία της μεσαίας τάξης. Και με κρατική ενίσχυση, προκειμένου να παραμείνουν τα σπίτια, η επαγγελματική στέγη, η εργατική, η αγροτική γη στα χέρια, στην ιδιοκτησία της μεσαίας τάξης και των αδύναμων. 


Αναφέρθηκα μονάχα σε 4 κρίσιμα θέματα που νομίζω αποτελούν και τον πυρήνα της προγραμματικής αντιπαράθεσης που αρνείται, αποφεύγει επιμελώς ο κύριος Μητσοτάκης και η Νέα Δημοκρατία, το θέμα του Εθνικού Συστήματος Υγείας, της ακρίβειας, το κρίσιμο θέμα των πλειστηριασμών, των πλειστηριασμών, που ειρήσθω εν παρόδω, θα τους κάνουνε αυτοί οι οποίοι χρωστάνε 400 εκατομμύρια στις τράπεζες, το κόμμα τους, δανεικά και αγύριστα και δεν θα τα επιστρέψουνε ποτέ στον ελληνικό λαό. ΕΣΥ, Εθνικό Σύστημα Υγείας, πλειστηριασμοί, με μικρομεσαίες επιχειρήσεις και το θέμα της ακρίβειας για μας είναι τα μεγαλύτερα θέματα της προγραμματικής ατζέντας που θέλουμε να κουβεντιάσουμε, να τα θέσουμε στην κρίση του ελληνικού λαού ενόψει της κρίσιμης εκλογικής αναμέτρησης της 25ης του Ιούνη. 


Θέλω όμως φίλες και φίλοι, πολίτες της Βέροιας, θέλω να θέσω και να μιλήσω με τη γλώσσα της αλήθειας. Το κρίσιμο διακύβευμα στις 25 του Ιούνη δεν είναι όπως λέει ο κύριος Μητσοτάκης αν θα έχουμε στις 26 κυβέρνηση ή θα πάμε για τρίτες εκλογές. Το κρίσιμο διακύβευμα δεν είναι αν θα έχουμε κυβέρνηση. Το κρίσιμο διακύβευμα είναι αν στις 26 θα έχουμε ένα καθεστώς ανεξέλεγκτο, ασύδοτο. Αυτό είναι το κρίσιμο. Δυστυχώς, τις τελευταίες μέρες βλέπουμε την αλαζονεία και την έπαρση μιας Δεξιάς από τα πολύ παλιά και την είδαμε αυτή την αλαζονεία και την έπαρση χαρακτηριστικά θα έλεγα στις δηλώσεις της κυρίας Μπακογιάννη στη Θράκη όπου απευθύνθηκε, απευθύνθηκε με τρόπο εκβιαστικό στην μουσουλμανική μειονότητα, λέγοντας σ'αυτούς τους φτωχούς ανθρώπους προσέξτε καλά, εμείς θέλουμε την επόμενη μέρα όλος ο χάρτης να είναι μπλε και αν υπάρχει χρώμα διαφορετικό στο χάρτη και είστε εσείς αυτοί που ευθύνεστε, θα περάσετε δύσκολα και αυτό το μήνυμα προσέξτε, θα περάσετε δύσκολα, δεν απευθυνόταν μονάχα στη μουσουλμανική μειονότητα. Το είπε μπροστά στις κάμερες για να περάσει σε κάθε σπίτι, σε κάθε οικογένεια, σε κάθε κοινωνική ομάδα. Όποιοι βρεθείτε απέναντι με τη βούλησή σας, με τη θέση σας, με την ψήφο σας στην καθεστωτική μας αντίληψη, θα περάσετε δύσκολα. Ήταν ένα μήνυμα που πήγαινε αύριο στους γιατρούς και στους νοσηλευτές, στους ταξιτζήδες, στους εργαζόμενους του τουρισμού, στους αγρότες, σε όλους όσοι αύριο θα θελήσουν να αντισταθούν και να διεκδικήσουνε αυτά που τους αξίζουν, μια καλύτερη ζωή. Θα περάσετε δύσκολα, αυτό είναι το μήνυμα. Απέναντι σε αυτό το καθεστωτικό μήνυμα λοιπόν, έχουμε να δώσουμε μια απάντηση γι αυτό καλούμε όλους τους δημοκρατικούς και προοδευτικούς πολίτες να συνειδητοποιήσουν ότι η επόμενη μέρα θα είναι πράγματι δύσκολη για τη δημοκρατία και για την κοινωνία, αν υπάρξει αυτή η εξέλιξη, αν δηλαδή δημιουργηθεί ένα καθεστώς, αν προχωρήσει η ορμπανοποίηση της πολιτικής ζωής του τόπου. Ο κύριος Μητσοτάκης θαυμάζει τον κύριο Όρμπαν, τον θαυμάζει διότι ακολούθησε πρακτικές του, πρακτικές του και σε σχέση με το μεταναστευτικό και σε σχέση με το κράτος δικαίου, χρησιμοποίησε την Εθνική Υπηρεσία Πληροφοριών για να ακούει τους πολιτικούς του αντιπάλους, τους υπουργούς του, ακόμα και την ηγεσία των ενόπλων δυνάμεων και τώρα θέλει να εξαφανίσει τους αντιπάλους του. Θέλει να δημιουργήσει συνθήκες μονοκρατορίας για να μην έχει την επόμενη μέρα κάποιον να τον εμποδίσει να εφαρμόσει αυτήν την πολιτική. Για αυτό λοιπόν, καλούμε τους δημοκρατικούς πολίτες, τους προοδευτικούς πολίτες. Το δίλημμα της κάλπης είναι σαφές. Ο σχεδιασμός της Νέας Δημοκρατίας επίσης είναι σαφής, να πάνε οι πολίτες αυτοί σε μικρότερα κομμάτια για να είναι ανεξέλεγκτος αύριο ο κύριος Μητσοτάκης. Εμείς τους καλούμε παρά τις διαφορές που μπορεί να έχουμε, να ενισχύσουν το ΣΥΡΙΖΑ-Προοδευτική Συμμαχία αποφασιστικά στις 25 του Ιούνη για να ανατρέψουμε αυτόν τον συσχετισμό. Να παλέψουμε και να τον ανατρέψουμε μέχρι την τελευταία στιγμή. Αλλά σε κάθε περίπτωση για να υπάρχει την επόμενη μέρα κάποιος που μπορεί να κοιτάει στα μάτια την ανεξέλεγκτη, την ασύδοτη Δεξιά και να στηρίζει τους αγώνες της κοινωνίας για δημοκρατία, για προκοπή, για κοινωνική δικαιοσύνη. Δώστε δύναμη στην ελπίδα να αντεπιτεθεί η δικαιοσύνη στον τόπο μας. 


Και θέλω κλείνοντας να πω ότι αυτό αφορά και την Ημαθία, αφορά και το νομό σας. Ένα νομό που εγκαταλείφθηκε αυτά τα 4 χρόνια. Και το ξέρετε πάρα πολύ καλά και όσοι βλέπετε να γερνάει και η Βέροια και Ημαθία, νέοι άνθρωποι να φεύγουν από τον τόπο σας να ψάξουν, να ψάχνουν να βρουν μια καλύτερη δουλειά μακριά από τον τόπο τους. Γιατί δεν υπάρχουν δουλειές. Γιατί έχει υποβαθμιστεί και εγκαταλειφθεί η αγροτική παραγωγή. Αυτός ο τόπος που θα έπρεπε να έχει εκατοντάδες επιχειρήσεις με νέους ανθρώπους, νέους αγρότες και νέους επιχειρηματίες που θα ασχολούνται με τη δυνατά ποιοτικά προϊόντα της διατροφής, με τα φρούτα. Δεν υπάρχει αυτό στον τόπο σας, δεν υπάρχει. Οι αγρότες, οι παραγωγοί βλέπουνε ότι η Ελλάδα είναι η χώρα με τη μεγαλύτερη διαφορά από αυτή που δίνει την τιμή ο παραγωγός στο χωράφι μέχρι την τιμή που βρίσκει ο καταναλωτής στο ράφι, πάνω από 300% είναι η διαφορά. Όλα για τους μεσάζοντες. Η πόλη σας λοιπόν, η Βέροια αλλά και ο νόμος σας, ο νομός Ημαθίας οφείλει να γνωρίζει ότι η επόμενη μέρα θα είναι ούτως ή άλλως μια δύσκολη μέρα. Χρειάζεται λοιπόν και καλούμε όλους τους Βεροιώτες και τους Ημαθιώτες τους δημοκρατικούς και τους προοδευτικούς να υπάρχει ισχυρή η φωνή της κοινωνικής αντίστασης, της κοινωνικής δικαιοσύνης. Χρειάζεται λοιπόν όλοι να δώσουμε τις δυνάμεις μας για να μην υπάρχει μονοκρατορία στην βουλευτική εκπροσώπηση στην Ημαθία, για να βγει η έδρα του ΣΥΡΙΖΑ-Προοδευτική Συμμαχία, για να ανέβει το ποσοστό του, για να μπορεί να σταθεί την επόμενη μέρα δίπλα στον παραγωγό, τον μικρομεσαίο επιχειρηματία, τον συνταξιούχο, τους νέους ανθρώπους που θέλουν να μείνουν και να δημιουργήσουν στον τόπο τους. Γι'αυτό λοιπόν σας καλώ αυτόν τον αγώνα μέχρι το τέλος να τον δώσουμε μαζί, σπίτι το σπίτι, στόμα το στόμα, να ενισχύσουμε τη δυναμική της ανατροπής. Πάμε μαζί για την ανατροπή, πάμε μαζί για τους νέους αγώνες που έρχονται. Σας ευχαριστώ, να είστε καλά.