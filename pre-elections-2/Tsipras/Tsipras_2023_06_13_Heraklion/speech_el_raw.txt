Σας ευχαριστώ όλες και όλους θερμά για την παρουσία σας, για το χειροκρότημά σας. Είναι μεγάλη η χαρά μου να βρίσκομαι ξανά εδώ, στην Κρήτη, στο Ηράκλειο, τούτη τη φορά για να αναδείξουμε τις προγραμματικές μας θέσεις. 

Διότι στη μάχη αυτή τη δύσκολη, αλλά πιο κρίσιμη απ' όλες, που δίνουμε ενόψει των εκλογών της 25ης του Ιούνη, έχουμε αποφασίσει να αγνοήσουμε τα fake news, τη λάσπη, τη χυδαιότητα και να προβάλλουμε στον ελληνικό λαό τις θέσεις μας, το πρόγραμμά μας. 

Να μιλήσουμε για τα μεγάλα προβλήματα τα οποία αντιμετωπίζει σήμερα, αλλά κυρίως για τις λύσεις. Τις λύσεις που προτείνουμε μεσοπρόθεσμα και μακροπρόθεσμα για να μπορέσουμε να στηρίξουμε τη μικρομεσαία επιχειρηματικότητα, τους ανθρώπους της εργασίας, να αναδείξουμε τα ανταγωνιστικά πλεονεκτήματα των τοπικών οικονομιών, να προχωρήσουμε στην παραγωγική ανασυγκρότηση προς ένα νέο μοντέλο παραγωγικό, που θα αξιοποιεί αυτές τις δυνατότητες κάθε τόπου ξεχωριστά και θα έχει μια προοπτική, έναν ορίζοντα, το όραμά μας: μια δίκαιη κοινωνία και ευημερία για όλες και για όλους.

Σήμερα λοιπόν αποφασίσαμε -μετά από δυο παρόμοιες εκδηλώσεις που κάναμε μια για το σύνολο του προγράμματός μας και μια προχθές για τις θέσεις μας για τη δημόσια Υγεία, που βρίσκεται στο στόχαστρο εδώ και μια τετραετία και το Εθνικό Σύστημα Υγείας είναι υπό κατάρρευση-, σήμερα αποφασίσαμε εδώ στην Κρήτη, στο Ηράκλειο, να προχωρήσουμε αυτό τον κύκλο των προγραμματικών παρεμβάσεων εστιάζοντας σε ένα θέμα κρίσιμο για κάθε περιοχή του τόπου μας, η οποία έχει σημαντικά οφέλη από τον τουριστικό κλάδο της οικονομίας. Αλλά να μιλήσουμε ταυτόχρονα για τη δυνατότητα της μικρομεσαίας επιχειρηματικότητας να μπορέσει να αντέξει και να παίξει κρίσιμο ρόλο σε ένα νέο τουριστικό μοντέλο, το οποίο έχει ανάγκη ο τόπος μας.

Φίλες και φίλοι, παρά τη βαρύνουσα σημασία για την εθνική οικονομία του τομέα του τουρισμού, οφείλουμε να ομολογήσουμε ότι δυστυχώς σήμερα δεν αποτελεί αντικείμενο ενός συγκροτημένου πολιτικού σχεδιασμού. Αυτό λειτουργεί εις βάρος της αναγκαίας εθνικής στρατηγικής για έναν τομέα που, κατά τα άλλα, έχουμε συνηθίσει να χαρακτηρίζουμε ως «εθνικό πρωταθλητή» και ως «ατμομηχανή της οικονομίας» για τη χώρα. 

Σε μια περίοδο κρίσεων, βαθιών αλλαγών αλλά και πρωτοφανών δημοσιονομικών δυνατοτήτων, η κυβέρνηση της Νέας Δημοκρατίας την προηγούμενη τετραετία επέλεξε να αφήσει τον ελληνικό τουρισμό στον αυτόματο πιλότο. Αντί να επωφεληθεί από την υποχρεωτική ανάπαυλα της πανδημίας για να ξεκινήσει τις αναγκαίες διαρθρωτικές αλλαγές, τελικά το μόνο που την ενδιέφερε στον τομέα του τουρισμού ήταν να αναμετρηθεί με τις τουριστικές επιδόσεις του 2019, δηλαδή με την επιτυχία της δικής μας κυβέρνησης. Χωρίς όμως τελικά ούτε αυτό να το καταφέρει, αλλά εντέλει ακυρώνοντας την προσπάθεια που κάναμε, που προετοιμάσαμε για να μεταβούμε σε ένα νέο μοντέλο τουριστικής ανάπτυξης. Αποτέλεσμα αυτής της επιλογής είναι ο ελληνικός τουρισμός σήμερα να παρουσιάζει ουσιαστικές δομικές ελλείψεις, ως προς τις υποδομές, τη διαφοροποίηση του τουριστικού προϊόντος, την ποιότητα των προσφερόμενων υπηρεσιών, το θεσμικό πλαίσιο, που καθιστούν τον τουρισμό ολοένα και πιο αδύναμο παίκτη σε μία όλο και πιο ανταγωνιστική και σύνθετη διεθνή αγορά, αλλά και έρμαιο των διεθνών γεωπολιτικών εξελίξεων.

Έως σήμερα, κυρίαρχο στοιχείο του τουριστικού προϊόντος στην Ελλάδα αποτελεί αυτό που θα ονόμαζα «τριπλή συγκέντρωση»: Θεματική συγκέντρωση γύρω από το κυρίαρχο προϊόν, τον ήλιο και τη θάλασσα. Γεωγραφική συγκέντρωση κατά μήκος της παράκτιας ζώνης και Χρονική συγκέντρωση στους θερινούς μήνες του χρόνου. Σε μια διεθνή τουριστική αγορά όμως που χαρακτηρίζεται από έντονο ανταγωνισμό, με ταξιδιώτες ολοένα πιο ενημερωμένους και απαιτητικούς, με τις σύγχρονες τεχνολογίες να παίζουν καθοριστικό ρόλο, είναι πια αναγκαίο, πιστεύουμε εμείς, να χαράξουμε μιαν άλλη εθνική στρατηγική για τον τουρισμό. Οι αποφάσεις και οι στρατηγικές για τα αναπτυξιακά μοντέλα, τόσο συνολικά όσο και ειδικότερα στον τουριστικό κλάδο, δεν μπορεί να εκπονούνται ερήμην των ανθρώπων του τουριστικού κλάδου: των μικρομεσαίων επιχειρηματιών και των εργαζόμενων που με την καθημερινή τους προσπάθεια κρατάνε τη χώρα και τον κλάδο τους, όρθιους. 

Εμείς βλέπουμε τον τουρισμό ως ένα όχημα μέσα από το οποίο μπορούμε να προωθήσουμε τον συνολικό μετασχηματισμό της ελληνικής οικονομίας στην κατεύθυνση της πράσινης και της βιώσιμης ανάπτυξης. Όλες οι δεσμεύσεις και οι πολιτικές που προτείνουμε, είναι προσανατολισμένες στο όραμά μας για μια δίκαιη κοινωνία και οικονομία με σεβασμό στο περιβάλλον και στις μακροπρόθεσμες προοπτικές της χώρας. Σε αυτό το πλαίσιο εντάσσουμε τη χάραξη μίας νέας εθνικής στρατηγικής για τον ελληνικό τουρισμό. Και επιτρέψτε μου επιγραμματικά να σας πω τα πέντε βασικά χαρακτηριστικά αυτής της νέας εθνικής στρατηγικής:

Πρώτον, η διαφοροποίηση του τουριστικού προϊόντος με τον καθορισμό κεντρικών στόχων σε εθνικό επίπεδο και εξειδικευμένων, διαφοροποιημένων στόχων σε περιφερειακό και τοπικό επίπεδο.

Δεύτερον, η υιοθέτηση μιας ολοκληρωμένης προσέγγισης της τουριστικής ανάπτυξης, που να λαμβάνει υπόψη τη διασύνδεσή του με άλλους κρίσιμους κλάδους της εθνικής και τοπικής οικονομίας και ιδιαίτερα με τον πρωτογενή τομέα της παραγωγής.

Τρίτον, η μετάβαση των τουριστικών επιχειρήσεων σε ένα νέο μοντέλο διαχείρισης της ενέργειας και των απορριμμάτων, καθιστώντας τες εθνικούς πρωταθλητές στην εξοικονόμηση και στην ιδιωκατανάλωση ενέργειας, αλλά και μπολιάζοντάς τες με την αρχή της κυκλικότητας σε όλα τα στάδια της παραγωγής και της κατανάλωσης του τουριστικού προϊόντος.

Τέταρτον, ένα ακόμη κρίσιμο χαρακτηριστικό για εμάς είναι η έμφαση στις ασφαλείς και πράσινες μεταφορές και υποδομές, που αποτελούν προϋπόθεση της ανθρώπινης μετακίνησης.

Σε μία παγκόσμια αγορά που οι τάσεις μιλούν για αυξημένη ζήτηση σε διαφοροποιημένα προϊόντα με ισχυρή ταυτότητα και τοπικό χαρακτήρα, το ελληνικό τουριστικό προϊόν χαρακτηρίζεται από ανεπαρκή διαφοροποίηση και παραμένει τυπικά προσανατολισμένο στο μοντέλο «ήλιος και θάλασσα» του οργανωμένου παραθεριστικού τουρισμού. Όμως, το μοντέλο αυτό από μόνο του δεν αρκεί για να εξασφαλίσει την βιώσιμη τουριστική ανάπτυξη της χώρας, ενώ η αδυναμία μας να υποστηρίξουμε ειδικές και εναλλακτικές μορφές τουρισμού, συντηρεί χρόνια προβλήματα, όπως η εποχικότητα και η συγκέντρωση της τουριστικής δραστηριότητας. Προβλήματα που πλήττουν τις επιχειρήσεις του κλάδου και τις τοπικές οικονομίες. Η διαφοροποίηση του ελληνικού τουριστικού προϊόντος προϋποθέτει την καταγραφή των συγκριτικών πλεονεκτημάτων και των περιβαλλοντικών και χωροταξικών ορίων κάθε περιοχής της χώρας. Και στη συνέχεια προϋποθέτει την άρση των όποιων εμποδίων σε ό,τι αφορά στο θεσμικό πλαίσιο, τις υποδομές, καθώς και την παροχή κινήτρων για την ανάπτυξη ειδικών μορφών τουρισμού. 

Η ολοκληρωμένη προσέγγιση της τουριστικής ανάπτυξης προϋποθέτει τη διασύνδεση του τουρισμού με άλλους κρίσιμους τομείς για την αναπτυξιακή πορεία της χώρας. Είπα πιο πριν για τον πρωτογενή τομέα, γεωργία, αγροτική ανάπτυξη, αλιεία, μεταποίηση, τον πολιτισμό που είναι το πιο κρίσιμο στρατηγικό πλεονέκτημα της χώρας, αλλά και τις ανανεώσιμες πηγές ενέργειας.
Η νέα εθνική στρατηγική για τον τουρισμό που προτείνουμε, εδράζεται στη βάση μιας ολοκληρωμένης προσέγγισης που συνδυάζει, συντονίζει και καλλιεργεί τις συνέργειες με τους συγγενικούς και αλληλοτροφοδοτούμενους τομείς της οικονομίας. Γιατί μόνο τότε μπορούμε να μιλάμε για βιώσιμη τουριστική ανάπτυξη και μόνο τότε ο τουρισμός θα μπορεί να απελευθερώσει τη δυναμική του για την ανάπτυξη της χώρας συνολικά. Πεποίθησή μας είναι ότι ο ελληνικός τουρισμός είναι σήμερα σε θέση να κάνει αυτό το άλμα προς ένα πράσινο παραγωγικό μοντέλο.

Οι διαθέσιμοι πόροι του Ταμείου Ανάκαμψης είναι κρίσιμο εργαλείο, είναι μια μεγάλη ευκαιρία που δεν πρέπει να χάσουμε. Μας επιτρέπουν να σχεδιάσουμε ένα πιο φιλόδοξο πρόγραμμα εξοικονόμησης ενέργειας σε ξενοδοχεία και μικρομεσαίες τουριστικές επιχειρήσεις, που να αποτελέσει αυτό το πρόγραμμα ένα όχημα για την ανακαίνιση των χιλιάδων μικρομεσαίων επιχειρήσεων στον κλάδο.

Αναλόγως, η επίτευξη των στόχων για τη μείωση των εκπομπών του θερμοκηπίου, αλλά και η ίδια η αναγκαιότητα σταθεροποίησης του δικτύου ηλεκτρικής ενέργειας, μας καλούν να δούμε τις μικρομεσαίες τουριστικές επιχειρήσεις ως ταυτόχρονα καταναλωτές αλλά και παραγωγούς της ενέργειας που οι ίδιες θα καταναλώνουν. 

Όλα αυτά φυσικά προϋποθέτουν ότι η ανάπτυξη των δικτύων θα γίνεται με ορθολογικό τρόπο, δηλαδή ότι τα ηλεκτρικά δίκτυα θα βρίσκονται υπό δημόσιο έλεγχο. Διότι μια από τις μεγαλύτερες και σημαντικότερες μεταρρυθμίσεις που έκανε η κυβέρνηση του ΣΥΡΙΖΑ, που ήταν οι ενεργειακές κοινότητες, έμεινε ανενεργή τέσσερα χρόνια. Και έμεινε ανενεργή τέσσερα χρόνια, διότι δεν έγιναν οι απαραίτητες επενδύσεις στο δίκτυο, ιδιωτικοποιήθηκε βέβαια το 49% του ΔΕΔΔΗΕ, με αποτέλεσμα να υπάρχουν ενεργειακές κοινότητες που δεν είχαν δυνατότητα πρόσβασης στο δίκτυο και όποιες μικρές δυνατότητες υπήρχαν, να δίνονται αποκλειστικά σε μεγάλους επιχειρηματικούς ομίλους.

Επίσης οι τουριστικές περιοχές για χρόνια ταλανίζονται και από ανυπέρβλητα προβλήματα στη διαχείριση των απορριμμάτων. Είναι αυτές ακριβώς από τις οποίες πρέπει να αρχίσουμε να αντιλαμβανόμαστε τα υπολείμματα της παραγωγής και της κατανάλωσης όχι ως σκουπίδια, αλλά ως πλούτο προς διαχείριση, ως πρώτη ύλη, μέσα σε ένα νέο πρότυπο κυκλικής διαχείρισης των απορριμμάτων και της τροφής.

Σε αυτή τη νέα εθνική στρατηγική εντάσσεται και το σχέδιο μας για ασφαλείς και πράσινες μεταφορές και υποδομές. Η χώρα έχει ανάγκη από ένα σύγχρονο δίκτυο υποδομών. Υποδομές ύδρευσης: βιολογικούς καθαρισμούς, οδικούς άξονες, υδατοδρόμια, σύγχρονα δίκτυα τηλεπικοινωνιών, δημόσιες υποδομές Υγείας για επαρκή υγειονομική κάλυψη σε όλες τις τουριστικές περιοχές, ώστε η πολιτεία να εγγυάται την ασφάλεια τόσο σε επισκέπτες, όσο όμως και στους πολίτες της. 

Αυτό σημαίνει αυξημένες υποχρεώσεις για τους μεγάλους μονοπωλιακούς δρώντες στις υποδομές και στις μεταφορές στη χώρα μας για επενδύσεις, στρατηγικού χαρακτήρα επενδύσεις, όχι αρπαχτές. Αυτό σημαίνει κι ένα σχέδιο σημαντικών δημοσίων επενδύσεων στις υποδομές. Σημαίνει όμως και τη δημιουργία μιας νέας γενιάς έργων μεταφορών, που θα λαμβάνουν υπόψη τον στόχο των μηδενικών εκπομπών διοξειδίου του άνθρακα σε έναν εξαιρετικά ενεργοβόρο κλάδο. Τα παραδείγματα και εδώ είναι αρκετά αλλά, μιας και είμαστε στην Κρήτη, επιτρέψτε μου να αναφερθώ μόνο στο όραμα για τη δημιουργία ενός Μέσου σταθερής τροχιάς που θα διασυνδέει αρχικά το νέο αεροδρόμιο Καστελίου με την πόλη του Ηρακλείου.

Όλα αυτά, όμως, φίλες και φίλοι, δεν μπορούν να υπηρετηθούν από μια κυβέρνηση που βασικός της προσανατολισμός είναι να συνεχίσει το έργο των ιδιωτικοποιήσεων στις μεταφορές, αυτές που δεν ολοκληρώθηκαν τα χρόνια των μνημονίων, όταν τις επέβαλλε η τρόικα. Η αντίθεσή μας στην πολιτική των ιδιωτικοποιήσεων δεν είναι ζήτημα ιδεοληψίας, αλλά ανάλυσης κόστους-οφέλους για την οικονομία και την κοινωνία. Πάρτε για παράδειγμα το λιμάνι του Ηρακλείου, που μόλις χθες ανακοινώθηκε η ολοκλήρωση του διαγωνισμού για την πώληση του 67% των μετοχών του. Αυτή η εξέλιξη αντικειμενικά θα αυξήσει το κόστος μετακίνησης στο νησί και θα αυξήσει και το κόστος των πρώτων υλών. Αύξηση που αναπόφευκτα θα μετακυλιθεί στην ίδια την τουριστική οικονομία του νησιού, κάνοντάς την λιγότερο ανταγωνιστική στη διεθνή αγορά.

Άρα ασφαλείς και πράσινες μεταφορές και υποδομές σημαίνει ταυτόχρονα και υποδομές στις οποίες το Δημόσιο θα διατηρεί τη δυνατότητα στρατηγικής παρέμβασης και, όπου είναι δυνατό, θα διατηρεί και τη δυνατότητα ελέγχου αυτών των υποδομών. Αυτή είναι η δική μας η θέση. 

Αγαπητές φίλες και αγαπητοί φίλοι, ο ΣΥΡΙΖΑ-Προοδευτική Συμμαχία αναγνωρίζει τους εργαζόμενους και τους μικρομεσαίους επιχειρηματίες -για να έρθω και στο δεύτερο σημαντικό σκέλος της σημερινής μας εκδήλωσης- που δραστηριοποιούνται στον τουρισμό ως ισότιμους και πολύτιμους εταίρους στη χάραξη της εθνικής στρατηγικής -αυτής της νέας εθνικής στρατηγικής που ανέπτυξα πιο πάνω- αλλά και συνολικά ισότιμους εταίρους και πολύτιμους εταίρους για την εκπόνηση ενός νέου παραγωγικού υποδείγματος για την ελληνική οικονομία και για τη χώρα. Θέλουμε περισσότερο σύγχρονες, καινοτόμες και δυνατές μικρομεσαίες επιχειρήσεις, οι οποίες να είναι βιώσιμες και να προσφέρουν σταθερές και καλές θέσεις εργασίας. 

Αυτό το δικό μας σχέδιο είναι σε πλήρη αντίθεση με την έκθεση Πισσαρίδη, αν θυμάστε, πάνω στην οποία έκθεση βασίστηκε το σχέδιο της κυβέρνησης Μητσοτάκη για την αξιοποίηση των πόρων του Ταμείου Ανάκαμψης, το «Ελλάδα 2.0». Δεν υλοποιήθηκε στο σύνολό του αυτό το σχέδιο, διότι το διέκοψε η πανδημία. Το σχέδιο αυτό όμως προβλέπει την απόλυτη συρρίκνωση των μικρομεσαίων επιχειρήσεων το επόμενο διάστημα. Διεκόπη από την πανδημία, που οδήγησε στη δυνατότητα να δοθούν σημαντικές επιδοτήσεις εκείνη την περίοδο, επιστρεπτέες προκαταβολές. Το σχέδιο για την επόμενη τετραετία όμως της κυβέρνησης Μητσοτάκη δεν είναι προκαταβολές, ούτε καν επιστρεπτέες. Είναι η συρρίκνωση της μικρομεσαίας επιχειρηματικότητας, να το έχουμε καλά στο μυαλό μας αυτό.

Και αν κάποιοι μέσα από τη φαιά προπαγάνδα τους κατηγόρησαν τον ΣΥΡΙΖΑ ότι δήθεν ήθελε να αυξήσει τις εισφορές στους μικρομεσαίους επιχειρηματίες και στους αγρότες, η αλήθεια είναι ότι το σχέδιο του ΣΥΡΙΖΑ είναι ρυθμίσεις στα χρέη των μικρομεσαίων επιχειρηματιών και των αγροτών. Όχι αυξήσεις στις εισφορές.

Αντιθέτως, αυτοί που με τη μαύρη προπαγάνδα τους κατηγόρησαν εμάς ότι έχουμε σχέδιο αυξήσεων των εισφορών, ήταν οι ίδιοι που λίγες μέρες μετά άφησαν ένα πολύ σημαντικό μέρος ελεύθερων επαγγελματιών που δεν είχαν τη δυνατότητα να πληρώσουν τις ετήσιες εισφορές τους στον ΕΦΚΑ, έξω από τη δυνατότητα ιατροφαρμακευτικής περίθαλψης από τον ΕΟΠΥΥ.

Να θυμίσω ότι εμείς στα δύσκολα μνημονιακά χρόνια, με την τρόικα πάνω από το κεφάλι μας, κάναμε ακριβώς το αντίθετο. Βάλαμε μέσα στο σύστημα της δημόσιας ιατροφαρμακευτικής περίθαλψης 2,5 εκατομμύρια ανασφάλιστους συμπολίτες μας. Δεν τους πετάξαμε έξω. 

Οι μικρομεσαίες επιχειρήσεις χρειάζονται στήριξη για να μεγαλώσουν, να συνεργαστούν, να επενδύσουν στην καινοτομία, την εξωστρέφεια και την παραγωγή προϊόντων και υπηρεσιών υψηλής προστιθέμενης αξίας. Για εμάς οι μικροί και μεσαίοι επιχειρηματίες δεν συνιστούν «πρόβλημα» για την ελληνική οικονομία -όπως έχει υποστηρίξει η Νέα Δημοκρατία- αλλά κεντρικό πυλώνα της λύσης του ευρύτερου ζητήματος που μας απασχολεί και αφορά το παραγωγικό μοντέλο της χώρας. Για τον σκοπό αυτό, το πρόγραμμά μας περιλαμβάνει συγκεκριμένα και κοστολογημένα μέτρα.

Μέτρα λύσης στο θέμα του ιδιωτικού χρέους. Με προστασία 1ης κατοικίας και επαγγελματικής έδρας, με τη νομοθέτηση νέου πτωχευτικού κώδικα. 

Μέτρα μείωσης των φορολογικών βαρών, με κατάργηση του τέλους επιτηδεύματος και αφορολόγητο για όλους στα 10.000 ευρώ. 

Μέτρα μείωσης του κόστους παραγωγής και του ενεργειακού κόστους, μέσω της μείωσης του Ειδικού Φόρου Κατανάλωσης στα καύσιμα και χρηματοδότησης δράσεων εξοικονόμησης ενέργειας και αυτοπαραγωγής ενέργειας από Ανανεώσιμες Πηγές Ενέργειας.

Μέτρα πρόσβασης των μικρομεσαίων επιχειρήσεων σε χρηματοδότηση. Με ανακατεύθυνση των ευρωπαϊκών πόρων και ειδικότερα των πόρων του Ταμείου Ανάκαμψης και Ανθεκτικότητας, των δανείων και των επιδοτήσεων του Ταμείου Ανάκαμψης και Ανθεκτικότητας, προκειμένου να συμπεριλαμβάνει και τη μικρομεσαία επιχειρηματικότητα. Να συμπεριλαμβάνει και την Περιφέρεια, όχι μόνο το κέντρο και λιγοστές, μετρημένες στα δάχτυλα των δυο χεριών μεγάλους επιχειρηματικούς ομίλους. 

Με τον ίδιο στόχο προβλέπουμε τη θεσμοθέτηση: 
Ενός Ταμείου Μικρομεσαίας Επιχειρηματικότητας, Αυτοαπασχολουμένων και Αγροτών, ενταγμένο, αν θέλετε, “κρεμασμένο”, ας το πω έτσι, από την Αναπτυξιακή Τράπεζα με στόχο τη χρηματοδότηση των μικρομεσαίων επιχειρήσεων με κεφάλαιο κίνησης, μικροπιστώσεις, εμπορικές και αγροτικές πιστώσεις, leasing και factoring. Αυτό το οποίο θα έπρεπε υπό κανονικές συνθήκες να κάνουν οι συστημικές τράπεζες, αλλά δεν το κάνουν. Διότι σήμερα το 96% των επιχειρήσεων, των μικρών και των μεσαίων δηλαδή στον τόπο μας, δεν έχουν πρόσβαση σε τραπεζικό δανεισμό. Οι μικρομεσαίοι επιχειρηματίες και αυτοί του τουρισμού δεν έχουν τη δυνατότητα να χρηματοδοτήσουν τα αναπτυξιακά επενδυτικά τους σχέδια από τις συστημικές τράπεζες.

Επίσης προβλέπουμε μια δομή στήριξης μικρομεσαίων επιχειρήσεων στο υπουργείο Οικονομίας με τη συμμετοχή των Επιμελητηρίων και των Ενώσεων τους, για την υποστήριξή τους, οριζόντια και εξατομικευμένα, αλλά και για την προώθηση συνεργειών και clusters, με στόχο την ενδυνάμωσή τους, την αλλαγή παραγωγικής κλίμακας και δυνατοτήτων. 

Το «πρόβλημα» λοιπόν για εμάς, φίλες και φίλοι, δεν είναι οι μικρομεσαίες επιχειρήσεις. Το πρόβλημα είναι το στρεβλό μοντέλο ανάπτυξης, το οποίο προωθούν η Νέα Δημοκρατία και τα μεγάλα οικονομικά συμφέροντα στον τόπο. Ένα μοντέλο ανάπτυξης που καταδικάζει τις μικρομεσαίες επιχειρήσεις να βρίσκονται στο περιθώριο και ένα μοντέλο το οποίο επιδιώκει στο τέλος την εξαφάνιση της μεγάλης πλειοψηφίας τους. 

Οι μακροχρόνιες προοπτικές της μικρής και μεσαίας επιχειρηματικότητας στην Ελλάδα θα κριθούν στο αμέσως επόμενο χρονικό διάστημα. Και θα κριθούν, ιδίως, όπως είπα πιο πριν, από την αξιοποίηση αυτής της μεγάλης ευκαιρίας. Γι' αυτό θέτουμε ως ένα από τα κρίσιμα διλήμματα της κάλπης την αξιοποίηση των κοινοτικών πόρων, του Ταμείου Ανθεκτικότητας και Ανάκαμψης, και του νέου ΕΣΠΑ για την επόμενη επταετία. Σύνολο, πάνω από 70 δισ. ευρώ. 
Και το μεγάλο ερώτημα είναι: ποιοι και πώς θα διαχειριστούν αυτούς τους πόρους; Ποιοι και πώς θα διαχειριστούν αυτά τα 70 δισ., αυτή τη μεγάλη δυνατότητα, τη μεγάλη ευκαιρία για τη χώρα; 

Αυτοί, που στην περίοδο της πανδημίας έδωσαν πάνω από 15 δισ. σε απευθείας αναθέσεις και κλειστούς διαγωνισμούς με απόλυτη αδιαφάνεια; Αυτοί, που τα πρώτα 600 εκατομμύρια από τα δάνεια του Ταμείου Ανάκαμψης τα έδωσαν σε 13 μεγάλες επιχειρήσεις, οι οποίες είχαν πρόσβαση σε δανεισμό από τις συστημικές τράπεζες, αλλά με μεγαλύτερο επιτόκιο, και αντάλλαξαν το επιτόκιο τώρα για να βγάλουν κέρδος. Και σε καμία μικρομεσαία επιχείρηση δεν έδωσαν χρηματοδότηση. Ζητήσαμε πριν από ένα χρόνο να υπάρξει μια Διακομματική Επιτροπή στη Βουλή, που θα ελέγξει την κατανομή αυτών των πόρων, τη διαχείριση των 30 δις του Ταμείου Ανάκαμψης. Αρνήθηκαν. 

Να λοιπόν ένα κρίσιμο ερώτημα στον ελληνικό λαό, να ένα από τα διακυβεύματα της κάλπης της 25ης Ιουνίου: θα αφήσουμε τη διαχείριση αυτής της μεγάλης ευκαιρίας σε αυτούς που έχουν αποδείξει ότι νοιάζονται μόνο για να χρηματοδοτούν τους ισχυρούς και τους πλούσιους; Σε αυτούς που έχουν αποδείξει ότι έκαναν πάρτι αδιαφάνειας, την περίοδο της πανδημίας. Ή θα δώσουμε τη δυνατότητα στη χώρα να έχει μια προοπτική με δικαιοσύνη, ισονομία, ισοπολιτεία, δίκαιη διαχείριση αυτών των πόρων και αξιοκρατία, λογοδοσία, έλεγχο; 

Για τη Νέα Δημοκρατία η προοπτική αυτή εξαντλείται στη μετατροπή του Ταμείου σε μηχανισμό περαιτέρω ενίσχυσης των λίγων και ισχυρών. Εμείς προτείνουμε την ανακατανομή των πόρων με τρόπο δίκαιο και στοχευμένο, τη διάχυσή τους σε όσο το δυνατό περισσότερους κλάδους, φορείς και επιχειρήσεις, ώστε να διασφαλίσουμε τη μακροπρόθεσμη ευημερία του συνόλου της ελληνικής οικονομίας, την εξωστρέφεια, την καινοτομία, τον υγιή ανταγωνισμό.

Φίλες και φίλοι, το μήνυμα που εκπέμπεται το τελευταίο διάστημα από την πλευρά των στελεχών της Νέας Δημοκρατίας με ιδιαίτερα οξύ τρόπο, είναι ένα μήνυμα αλαζονείας, έπαρσης. Και ώρες ώρες δεν διστάζουν αυτή την έπαρση και την αλαζονεία να τη μετατρέπουν σε ωμό εκβιασμό, σε τρομοκρατία, σε εκφοβισμό. Το μήνυμα που εκπέμπουν, νομίζω, είναι ξεκάθαρο: όποια κοινωνική ομάδα, όποιος παραγωγικός κλάδος τολμά να διεκδικεί ένα καλύτερο μέλλον, μια δικαιότερη κατανομή του πλούτου που παράγει αυτή η χώρα -πώς το είπε η κ. Μπακογιάννη στη Θράκη;- «θα περάσει δύσκολα τα επόμενα τέσσερα χρόνια»!
Όποιος κοινωνικός κλάδος, όποια κοινωνική ομάδα -προσέξτε αυτό το μήνυμα της κ. Μπακογιάννη, της συμπατριώτισσάς σας από τα Χανιά. Αυτό το μήνυμα δεν απευθυνόταν στη μουσουλμανική μειονότητα, απευθυνόταν σε κάθε σπίτι, σε κάθε οικογένεια, σε κάθε κοινωνική ομάδα. Σήμερα μπορεί να είναι οι μουσουλμάνοι, αύριο θα είναι οι νοσηλευτές, μεθαύριο θα είναι οι ταξιτζήδες, παραμεθαύριο θα είναι οι εκπαιδευτικοί, παραμεθαύριο θα είναι οι εργαζόμενοι στον τουρισμό. Κάθε κοινωνική ομάδα που θα έχει άλλη βούληση από τη βούληση της παντοδύναμης εξουσίας του κόμματος και της οικογένειας, θα περάσει δύσκολα.

Εμείς είμαστε εδώ για να πούμε ότι δεν μπορεί να αντιμετωπίζεται κάθε κοινωνική ομάδα ως εσωτερικός εχθρός και δεν μπορεί να οδηγηθούμε σε ένα κοινωνικό αυτοματισμό. Θα είμαστε εδώ. Και θέλω να το πω αυτό, από εδώ, από το δημοκρατικό Ηράκλειο. Να πω ότι ο ΣΥΡΙΖΑ-Προοδευτική Συμμαχία, ό,τι και να γίνει, θα είναι εδώ για να υπερασπιστεί κάθε κοινωνική ομάδα, κάθε κοινωνική κατηγορία, για να υπερασπιστεί τη Δημοκρατία. Στον τόπο μας η Δημοκρατία είναι και θα παραμείνει ισχυρή. Θα είμαστε εδώ ως εγγυητής της Δημοκρατίας, του κράτους δικαίου, θα είμαστε εδώ για να σπάσουμε τον φόβο. Δεν θα περάσει ο φόβος, δεν θα περάσει η τρομοκράτηση, δεν θα περάσει ο εκφοβισμός. 

Γι' αυτό και θα ήθελα σήμερα να απευθύνω και μια πρόσκληση σε όλες και όλους τους δημοκρατικούς πολίτες, ανεξάρτητα από κομματικές προτιμήσεις και επιλογές. Και να τους απευθύνω έκκληση: υψώστε φραγμό στην αλαζονεία της εξουσίας, ενισχύστε με την ψήφο σας τον ΣΥΡΙΖΑ-Προοδευτική Συμμαχία στις 25 του Ιούνη. Πάρτε στα χέρια σας την υπόθεση της ανατροπής των συσχετισμών. Είναι κρίσιμο για τη ζωή μας, για την επόμενη τετραετία. Να γεμίσουμε τον εκλογικό χάρτη με νομούς στο χρώμα του ΣΥΡΙΖΑ στις 25 Ιούνη, να γεμίσουμε τον χάρτη με το μόνο χρώμα που ενοχλεί την αλαζονεία, τη παντοδυναμία, την έπαρση, την εκδικητικότητα της Δεξιάς. 

Και την πρόσκληση αυτή την απευθύνω τόσο στους εκπροσώπους της μικρομεσαίας επιχειρηματικότητας, όσο όμως και στους εργαζόμενους και τις εργαζόμενες στον τουρισμό. Επιτρέψτε μου να μιλήσω λίγο -αρκετά θα έπρεπε, όχι λίγο- για τους εργαζόμενους και για τις εργαζόμενες, τους δεκάδες χιλιάδες νέους και μεγαλύτερους ανθρώπους, που κάθε χρόνο με τη σκληρή και εντατική εργασία τους τροφοδοτούν τη βιομηχανία του τουρισμού. 

Ένας κλάδος, που πίσω από τη βιτρίνα των ηλιόλουστων παραλιών και των λαχταριστών γευμάτων, συχνά -όχι πάντα, αλλά δυστυχώς αρκετά συχνά- κρύβει μία δυστοπική πραγματικότητα με εξοντωτικά ωράρια, με άθλιες συνθήκες εργασίας, ανασφάλεια και επισφάλεια, περιστατικά εργοδοτικής αυθαιρεσίας και παραβίασης της όποιας εργατικής νομοθεσίας. 

Ένας κλάδος που, παρά την κεντρική του θέση στην ελληνική οικονομία, συνεχίζει να ταλανίζεται από την απουσία μιας συνολικής στρατηγικής προσέγγισης στο ζήτημα της τουριστικής εκπαίδευσης. Οι άνθρωποι που παράγουν τον πλούτο, λέμε εμείς, αξίζουν μία καλύτερη ζωή. Γιατί χωρίς αυτούς δεν υπάρχει πλούτος, άρα δεν υπάρχει οικονομία.
 
Και είμαστε περήφανοι ότι στα χρόνια της κυβέρνησης του ΣΥΡΙΖΑ νομοθετήσαμε με γνώμονα τα δικά τους συμφέροντα, επιβάλλαμε ελέγχους και αναγεννήσαμε το Σώμα Επιθεώρησης Εργασίας. Καταργήσαμε τον υποκατώτατο μισθό για τους νέους, αυτή τη ρατσιστική διάταξη, και αυξήσαμε τον κατώτατο μισθό, αμέσως μόλις βγήκαμε από τα μνημόνια. Προασπίσαμε και διασφαλίσαμε τις συλλογικές συμβάσεις εργασίας. 

Όλα αυτά τα οποία τα απέσυρε η κυβέρνηση Μητσοτάκη, παρά το ότι είμαστε εκτός μνημονίων, αμέσως μετά τις εκλογές του ’19. Οι εργαζόμενοι και οι εργαζόμενες στον τουρισμό ξέρουν, πιστεύω, και μπορούν να συγκρίνουν. Ξέρουν στο πετσί τους τι σημαίνει, για παράδειγμα, νόμος Χατζηδάκη, τι σημαίνει διάλυση του ΣΕΠΕ, τι σημαίνει απλήρωτες υπερωρίες και ατομικές συμβάσεις εργασίας.

Στη δική μας αντίληψη, τα συμφέροντα των μικρών και μικρομεσαίων επιχειρήσεων και των εργαζόμενων στον τουρισμό δεν είναι αντιδιαμετρικά αντίθετα, δεν είναι καν αντιθετικά. Στόχος μας είναι ένα κανονιστικό πλαίσιο που θα διασφαλίζει ένα δίκαιο και παραγωγικό μοντέλο, που θα επιτρέπει από τη μία την ανάπτυξη των επιχειρήσεων και από την άλλη την ασφάλεια και την αξιοπρέπεια της δουλειάς των εργαζομένων σε αυτές.

Για να φτάσουμε όμως εκεί, χρειάζεται, θα έλεγα, να δούμε τη μεγάλη εικόνα. Η εργασία στις μικρές και μεσαίες επιχειρήσεις έχει ένα ιδιαίτερο χαρακτηριστικό, που το γνωρίζετε κι εσείς πολύ καλά: την ειδική και ενίοτε  προσωπική σχέση του επιχειρηματία με τον εργαζόμενο. Η ευημερία του ενός είναι αναγκαία προϋπόθεση για την ευημερία του άλλου. Όταν σε έναν κλάδο ή σε μια περιοχή λειτουργούν επιχειρήσεις με άθλιες εργασιακές σχέσεις, που εκμεταλλεύονται και υπό-αμοίβουν τους εργαζόμενούς τους, δημιουργούν συνθήκες αθέμιτου ανταγωνισμού απέναντι σε όλους τους υπόλοιπους. Σε όλους εσάς που γνωρίζετε πως μια υγιής αγορά που λειτουργεί με κανόνες, συνεπάγεται αυξημένη παραγωγικότητα και χαμηλότερο turn-over των εργαζομένων. Συνεπάγεται, δηλαδή, αυτό που λέμε και αυτό που έχουμε ως στόχο: την ευημερία για όλους, όχι μόνο για κάποιους ισχυρούς.

Αντίθετα, η επικράτηση του νόμου της ζούγκλας, εργασιακής και επιχειρηματικής, δημιουργεί έναν φαύλο κύκλο που έχει ένα και μόνο αποτέλεσμα: Τη νομοτελειακή ενίσχυση των μεγάλων και ισχυρών ομίλων σε βάρος τόσο της μικρομεσαίας επιχειρηματικότητας, όσο όμως και της κοινωνίας συνολικά. Αυτός είναι ο μετασχηματισμός που συντελείται σήμερα και θα επιταχυνθεί ακόμη περισσότερο, εάν επαναληφθούν οι συσχετισμοί της 21ης του Μάη, στην κάλπη της 25ης του Ιούνη. 

Η Νέα Δημοκρατία κάνει πράξη το πρόγραμμά της για τη συρρίκνωση του κοινωνικού κράτους, για την περιθωριοποίηση των μικρών και μεσαίων επιχειρήσεων, για την ενίσχυση των λίγων και ισχυρών, για την υποτίμηση της εργασίας. Με δυο λόγια θα πω: για τη μετατροπή της χώρας μας σε μία χώρα φτηνής ανάπτυξης. 

Εμείς από την άλλη το λέμε καθαρά: Δεν θέλουμε φτηνή ανάπτυξη. Θέλουμε ανάπτυξη στην υπηρεσία του λαού και του τόπου. Θέλουμε ανάπτυξη με κανόνες. Θέλουμε ανάπτυξη κι ένα παραγωγικό μοντέλο που θα θωρακίζει την ελληνική οικονομία, που θα διασφαλίζει την ευημερία όλων των πολιτών. 

Θέλουμε, με δυο λόγια, δίκαιη κοινωνία και ευημερία για όλους. Πώς το λέει το πρόγραμμά μας; Αυτό θέλουμε. Και γι' αυτό χρειάζεται, απαιτείται σχέδιο. Και γι' αυτό χρειάζεται, απαιτείται βούληση. Βούληση για ένα ισχυρό και σύγχρονο αναπτυξιακό κράτος. Σας διαβεβαιώνω ότι έχουμε το σχέδιο, έχουμε και τη βούληση και θα αγωνιστούμε μέχρι τέλους για να το κάνουμε πράξη. Θέλω να δεσμευτώ απέναντί σας. Από όποια θέση, θα αγωνιστούμε μέχρι τέλους μαζί να το κάνουμε πράξη. Θα αγωνιστούμε μαζί. Να είστε καλά, σας ευχαριστώ θερμά. Γεια σας.


