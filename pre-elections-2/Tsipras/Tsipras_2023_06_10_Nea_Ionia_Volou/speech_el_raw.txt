Γεια σας, σας ευχαριστώ θερμά για αυτή την υποδοχή εδώ στη Νέα Ιωνία του Βόλου. Εδώ όπου έχουμε τις ρίζες μας, στην πόλη της προσφυγιάς, στη γειτονιά της προσφυγιάς, στη γειτονιά του αγώνα του καθημερινού για την επιβίωση. Μόλις σταμάτησα μπροστά στην εκκλησία, με περίμενε ένας ιερέας και μου λέει: "Καλωσόρισες στον τόπο, όπου η αριστερά πάντοτε γεμίζει τις μπαταρίες της, διότι εδώ είναι ο κόσμος που υποφέρει και αγωνίζεται." Και για αυτό βρισκόμαστε σήμερα εδώ και μπροστά από το μνημείο της ΕΠΟΝ που μας θυμίζει ότι σε αυτό τον τόπο, τίποτα δεν χαρίστηκε. Όλα κερδήθηκαν με αγώνες, έτσι και εμείς σήμερα. Συνεχίζουμε τον αγώνα δίπλα στην κοινωνία, δίπλα στους ανθρώπους του μόχθου, δίπλα στους ανθρώπους της δημιουργίας. Διότι, φίλες και φίλοι, ο Συριζα προοδευτική συμμαχία είναι τέκνο της ανάγκης, ώριμο τέκνο της ανάγκης και ήρθε για να μείνει για πάντα δίπλα στο λαό, δίπλα στην κοινωνία, δίπλα στους μη προνομιούχους, δίπλα στους εργαζόμενους, δίπλα στους ανθρώπους του μόχθου, να εξυπηρετεί και να παλεύει για τα συμφέροντά τους.

Δεν είναι μια φωτοβολίδα ο ΣΥΡΙΖΑ Προοδευτική συμμαχία, ακριβώς γιατί εκφράζει και εκπροσωπεί αυτά τα συμφέροντα των απλών καθημερινών ανθρώπων του λαϊκού κόσμου, του λαϊκού κόσμου της νέας Ιωνίας του Βόλου και κάθε γειτονιάς λαϊκής της πατρίδας μας, όπου αναπνέει και ζει και αγωνιά για ένα καλύτερο αύριο. Ξέρουμε πάνω από όλα από την ίδια την ιστορία μας, από τις ρίζες μας, ότι επιτρέπεται να πέσεις, αλλά επιβάλλεται να σηκωθείς και να παλέψεις. Ξέρουμε επίσης ότι χαμένοι είναι μονάχα οι αγώνες που δεν δίνονται, για αυτό εμείς αυτό τον αγώνα θα τον δώσουμε με ορμή με αποφασιστικότητα, με θάρρος, με αισιοδοξία ως το τελευταίο δευτερόλεπτο για να ανατρέψουμε αυτούς τους συσχετισμούς. Δεν θα το δώσουμε αυτό τον αγώνα για το κομματικό μας συμφέρον. Θέλουμε να παλέψουμε και θα παλέψουμε. Θέλουμε να παλέψουμε και θα παλέψουμε μέχρι το τελευταίο δευτερόλεπτο, να ανατραπούν αυτοί οι συσχετισμοί που εκφράστηκαν στην κάλπη του Μάη. Όχι για το κομματικό μας στενό συμφέρον, αλλά γιατί αν επαναληφθούν να είναι πολύ αρνητική εξέλιξη, πρώτα απ' όλα για την κοινωνία αλλά και για την ίδια τη δημοκρατία.

Τι κρύβουν τα σχέδια τους; Τα σχέδιά τους δεν είναι απλά να είναι αυτοδύναμοι, αλλά να είναι παντοδύναμοι, για να κάνουμε συνταγματική αναθεώρηση με 180 βουλευτές, το είπαν. Για να συνεχίσουν ένα σχέδιο κοινωνικής λεηλασίας που το κρύβουνε, αλλά σιγά σιγά φανερώνεται. Θέλω λοιπόν να καλέσω τούτη την ώρα από δω από τη νέα Ιωνία του Βόλου, κάθε προοδευτικό πολίτη, γιατί στην κάλπη δεν πήγε μόνο το 40% της Νέας Δημοκρατίας, υπήρξε και ένα 60% που πήγε σε άλλα κόμματα. Κάθε προοδευτικό πολίτη, ο οποίος έχει συνειδητοποιήσει ότι αυτό που έρχεται, αν επαναληφθεί αυτός ο συσχετισμός, θα είναι δραματικό για την κοινωνία και να πω ότι αντικειμενικά τώρα, με την απλή αναλογική που δεν υπάρχει και υπάρχει ενισχυμένη, αντικειμενικά με την ενισχυμένη αναλογική που δίνει 50 έδρες μπόνους στο πρώτο κόμμα, τώρα κάθε ψήφος που δεν θα πάει στη νέα δημοκρατία ή δεν θα ρθει στο ΣΥΡΙΖΑ θα είναι ψήφος που αντικειμενικά βολεύει και ενισχύει τη νέα δημοκρατία. Καλούμε λοιπόν όλους τους προοδευτικούς πολίτες, παρά τις διαφωνίες και τις επιφυλάξεις τους, να ενισχύσουν σε αυτή την κάλπη της ενισχυμένης αναλογικής... Τι να κάνουμε; Δεν ήταν δική μας επιλογή... να ενισχύσουν τη μόνη εναλλακτική δύναμη, το μόνο εναλλακτικό προγραμματικό σχέδιο απέναντι στο σχέδιο της κοινωνικής λεηλασίας της νέας δημοκρατίας, να ενισχύσουν το ΣΥΡΙΖΑ. Για να έχουμε ελπίδα ανατροπής αυτού του συσχετισμού και νίκης. 

Ναι, εμείς πάμε για νικηφόρο αποτέλεσμα σε αυτές τις εκλογές, γιατί ο ΣΥΡΙΖΑ δεν ήταν και δεν θα γίνει κόμμα συμπλήρωμα, κόμμα συμπλήρωμα της δεξιάς, όπως το ΚΙΝΑΛ. Ούτε κόμμα διαμαρτυρίας. Είναι και θα παραμείνει κόμμα εξουσίας και θέλει τη διακυβέρνηση του τόπου για να εφαρμόσει το πρόγραμμα του το ΣΥΡΙΖΑ προς όφελος του λαού.
Εγκλωβιστήκαμε, είναι αλήθεια, σε ένα όραμα πολλών δεκαετιών για την αριστερά. Ένα όραμα να αλλάξουμε το πολιτικό σύστημα. Να υπάρχει δικαιοσύνη ακόμα και στη ψήφο. Κάθε ψήφος να μετράει ισότιμα. Να μην υπάρχουν εκβιαστικά διλήμματα που δυστυχώς τώρα ξαναμπαίνουν με την ενισχυμένη αναλογική. Αυτό ήταν το όραμα μας και θελήσαμε να το κάνουμε πράξη με αλτρουισμό γιατί ως κόμμα εξουσίας, δεν είχαμε τίποτα να χάσουμε, να παραμείνουμε στην ενισχυμένη αναλογική. Η απλή αναλογική δυστυχώς δεν προχώρησε. Υπέστη μια ιστορική ήττα και ευθύνη για αυτή την ιστορική ήττα έχουν όλες οι προοδευτικές δυνάμεις που εμείς καθ' όλη τη διάρκεια της προεκλογικής περιόδου τους δίναμε το χέρι της συνεργασίας και αυτοί αντί να θέλουν να φτάσουν το δικό μας χέρι για να ρίξουμε τη δεξιά, θέλαν να κόψουν το δικό μας χέρι και έκαναν μονομέτωπο αγώνα ενάντια στο ΣΥΡΙΖΑ, όχι ενάντια στον Μητσοτάκη. 

Τώρα λοιπόν όμως, τα πράγματα είναι διαφορετικά. Διότι στις 25 του Ιούνη η κάθε ψήφος μετράει ή υπέρ της νέας δημοκρατίας της αυτοδυναμίας και της παντοδυναμίας της ή υπέρ της ανατροπής των συσχετισμών που μόνο ΣΥΡΙΖΑ μπορεί να απαιτεί. Ή υπέρ της δυνατότητας την επόμενη μέρα να υπάρχει μια ισχυρή δύναμη που θα μπορεί να κοιτάξει στα μάτια τον κύριο Μητσοτάκη και τη Νέα δημοκρατία, στο αντικοινωνικό της πρόγραμμα. Και κοιτάχτε, το πρόγραμμα, μιας και είπα πρόγραμμα: Αυτή είναι η μαγική λέξη, είναι η λέξη κλειδί. Να μιλήσουμε λοιπόν για προγράμματα. Η προηγούμενη η προεκλογική αντιπαράθεση επικεντρώθηκε στο τι έγινε το 2015, λες και η ιστορία του τόπου ξεκίνησε το Γενάρη του 15 και τελείωσε το Σεπτέμβρη του 15. Ούτε στο τι έγινε πριν ούτε στο τι έγινε μετά. Κυρίως καθόλου στο τι έγινε τα 4 χρόνια της διακυβέρνησης Μητσοτάκη 19-23 και καθόλου στο τι θα γίνει στα επόμενα 4 χρόνια. Εμείς λοιπόν θέλουμε σήμερα να εστιάσουμε τη συζήτηση στο τι έγινε αυτά τα 4 χρόνια και τι ζητάμε να γίνει τα επόμενα 4. Διότι στην τελική και κρίσιμη εκλογική αναμέτρηση κρίνεται η ζωή μας για τα επόμενα 4. Ποιος και με ποιο πρόγραμμα θα μας κυβερνήσει τα επόμενα 4 χρόνια. Και βλέπουμε ότι η νέα δημοκρατία έχει ένα πρόγραμμα απάτη. Ένα πρόγραμμα όπου λέει πολλά πράγματα που δε σχεδιάζει να κάνει και δεν λέει πράγματα, κρύβει, που σχεδιάζει να κάνει.

Κατέθεσαν πριν 2 μήνες στην Ευρωπαϊκή Επιτροπή το μεσοπρόθεσμο πρόγραμμα για την επόμενη τριετία. Δεν έχουν εντάξει ούτε ένα, ούτε μία από τις εξαγγελίες που κάνουν προεκλογικά, ούτε μια, γιατί δεν υπάρχει δημοσιονομικός χώρος για να τις εντάξουμε. Δηλαδή τον καλύπτουν το δημοσιονομικό χώρο με αυτές τις επιδοτήσεις που τις δίνουν στοχευμένα για να κρατάνε υψηλά τις τιμές στα καρτέλ της ενέργειας, της διύλισης και της αλυσίδας σούπερ μάρκετ. Για αυτό όλες οι υποσχέσεις Μητσοτάκη για μειώσεις φόρων, για στήριξη της κοινωνίας είναι ψευδείς, είναι fake, όπως λέμε, είναι απατηλές. Διότι δεν έχουν ενταχθεί στο μεσοπρόθεσμο που κατέθεσαν στην Ευρωπαϊκή Επιτροπή. 

Τι είναι αυτό όμως το οποίο δεν λένε και έχουν στόχο να κάνουνε; Οι μάσκες έπεσαν, φανερώθηκε το κρυφό σχέδιο Μητσοτάκη για την υγεία. Το φανέρωσε ο βουλευτής τους... και υποψήφιος βουλευτής τους, καθηγητής, κύριος Πνευματικός, ο οποίος τι είπε; Είπε ακριβώς αυτό το οποίο μας είπε ο ίδιος ο κύριος Μητσοτάκης στη Βουλή, στη Βουλή, στη συζήτηση για τον προϋπολογισμό του 2020 τον Δεκέμβρη του 19 και μας είπε: Θα ανατριχιάσετε με το πρόγραμμα που σκοπεύουμε να εφαρμόσουμε στην υγεία. Τι ήταν το πρόγραμμα αυτό; Ιδιωτικοποιήσεις νοσοκομείων. Να μετατρέψει τότε, πιλοτικά, ήθελε 3 μεγάλα δημόσια νοσοκομεία σε ΣΔΙΤ με ιδιώτες, νομικά πρόσωπα ιδιωτικού δικαίου, να βάλει μάνατζερς και να κόψει τις δαπάνες. 

Δεν το προχώρησε γιατί ήρθε η πανδημία, ήρθε η πανδημία και είδαμε τα αποτελέσματα της χώρας με την απαξίωση του ΕΣΥ. Η Ελλάδα δυστυχώς είναι η χώρα με τον χειρότερο αριθμό θανάτων, αναλογικά με τον πληθυσμό της σε όλη την Ευρώπη. 

Γιατί; Γιατί όλα αυτά τα 4 χρόνια, η στρατηγική επιλογή Μητσοτάκη ήταν να μην ενισχύσει το εθνικό σύστημα υγείας και δεν του έλειπαν οικονομικές δυνατότητες αυτά τα 4 χρόνια. Ένα παράδειγμα θα σας δώσω. Το Δεκέμβρη του 2019 αφήσαμε το ΕΣΥ με σύνολο υπηρετούντων, μόνιμους και συμβασιούχους γιατρούς και νοσηλευτές, διοικητικό προσωπικό 108.000. Μετά την πανδημία, πριν από 6 μήνες, το Δεκέμβρη του 2022, οι 108.000 έχουν γίνει 84.000. Αυτός ο αριθμός της τρομακτικής μείωσης των εργαζομένων των υπηρετούντων στο ΕΣΥ αντανακλά και αποδεικνύει ότι ήταν στρατηγική επιλογή του κυρίου Μητσοτάκη να αφήσει το ΕΣΥ σε πλήρη διάλυση.

Να λοιπόν, γιατί θα ανατριχιάσουμε. Γιατί έρχεται τώρα ο κύριος Πνευματικός και λέει: Νομικά πρόσωπα ιδιωτικού δικαίου τα νοσοκομεία. Είναι ακριβό πράγμα η υγεία για να την στηρίζει το κράτος. Συμπράξεις με ιδιώτες και όποτε δεν βγαίνουν οι δαπάνες, διαλογή ασθενών. Αυτοί οι οποίοι δεν έχουνε θετική πρόγνωση να μην σπαταλά το κράτος χρήματα για τις θεραπείες τους. Οι καρκινοπαθείς που δεν έχουν θετική πρόγνωση, να μη σπαταλά το κράτος χρήματά για τις θεραπείες τους. Όσοι έχουν την οικονομική δυνατότητα να πηγαίνουν σε ιδιωτικά. Όσοι δεν έχουν, δεν μπορούμε να κάνουμε τίποτα διαφορετικό. Πως το είχε πει ένας άλλος υπουργός της Νέας Δημοκρατίας; Όσοι δεν μπορούν να επιβιώσουν, πεθαίνουν. Αυτό. Αυτή είναι η σκληρή, η κυνική λογική τους. Δείτε τι έγινε τις τελευταίες μέρες. 3 συνεχόμενες μέρες με 3 απώλειες συνανθρώπων μας, επειδή ενώ έχουμε ασθενοφόρα ρωτήσαμε εμείς το 18, πήραμε 143 καινούργια ασθενοφόρα, αλλά δεν υπάρχει προσωπικό. Γιατί δεν υπάρχει προσωπικό; Γιατί εμείς, παρά το ότι ήμασταν μέσα στα μνημόνια, είχαμε κάνει 300 προσλήψεις διασωστών, 300 προσλήψεις διασωστών στο ΕΚΑΒ, ενώ ήμασταν στα μνημόνια. 4 χρόνια Μητσοτάκης, ούτε μια μόνιμη πρόσληψη 560 αποχωρήσεις διασωστών. Γι' αυτό πεθαίνει ο κόσμος, γιατί δεν έχει ένα ασθενοφόρο να έρθει να τον πάρει έγκαιρα και να τον μεταφέρει σε ένα νοσοκομείο.

Άρα λοιπόν εμείς λέμε, φίλες και φίλοι, ότι αυτή η πλήρης διάλυση του ΕΣΥ είναι επιλογή και σχέδιο. Είναι επιλογή και σχέδιο, διότι ακόμα και την υγεία τη θεωρούν πεδίο κερδοσκοπίας. Να σας πω έναν ακόμα αριθμό, γιατί μου αρέσει να μιλάω τεκμηριωμένα. Η Ελλάδα είναι η χώρα με τη μεγαλύτερη δαπάνη στην Ευρωπαϊκή Ένωση, σε ιδιωτικές δαπάνες για την υγεία, 35% των δαπανών είναι ιδιωτικές δαπάνες. Ο μέσος όρος στην Ευρωπαϊκή Ένωση είναι 15%. Οι δημόσιες κατά κεφαλήν δαπάνες για την υγεία στην Ελλάδα είναι 2 φορές χαμηλότερες από ότι ο μέσος ευρωπαϊκός όρος. Τι σημαίνει αυτό; Ότι θέλουν να φτιάξουν ένα τεράστιο χώρο κερδοσκοπίας για τα funds και τα συμφέροντα στο χώρο της υγείας. Φυτρώνουν σαν τα μανιτάρια τα ιδιωτικά νοσηλευτήρια και απαξιώνονται τα δημόσια και ο πολίτης θα πρέπει να πληρώνει από την τσέπη του για να έχει αξιοπρεπείς συνθήκες υγείας. Εμείς λοιπόν λέμε ότι η δικαιοσύνη, δίκαιη κοινωνία και ευημερία για όλους σημαίνει ένα εθνικό σύστημα υγείας, προσβάσιμο από κάθε πολίτη ανεξάρτητα από την οικονομική του δυνατότητα.

Αυτό είναι το μεγάλο διακύβευμα της κάλπης, όπως επίσης και τα θέματα της ακρίβειας, τα θέματα της λεηλασίας του εισοδήματος, τα θέματα της εργασίας, τα θέματα της παιδείας και για αυτά επιτέλους πρέπει να μιλήσουμε. Εμείς ζητάμε και έχουμε σχέδιο να αντιμετωπίσουμε τη λεηλασία του εισοδήματος, φορολογώντας τα υπερκέρδη από την αισχροκέρδεια. Ο κύριος Μητσοτάκης δεν Θέλει να ακουμπήσει αυτά τα κέρδη και φορολογεί οριζόντια όλους τους Έλληνες πολίτες, επιβαρύνοντας όμως κυρίως τη λεγόμενη μεσαία τάξη, τους μισθωτούς, τους εργαζόμενους και τους αδύναμους. Μας λέει ότι δεν έχει βάλει ούτε ένα νέο φόρο. Η αλήθεια είναι όμως ότι τους τελευταίους 16 μήνες έχει βάλει 6 δισεκατομμύρια περισσότερους φόρους στους Έλληνες πολίτες, κρατώντας υψηλό το ΦΠΑ. Πως να αντιμετωπιστεί λοιπόν η ακρίβεια όταν θα τελειώσουν τα επιδόματα σε λίγο; Μόνο με μείωση του φόρου προστιθέμενης αξίας, μείωση του ειδικού φόρου κατανάλωσης, κατάργηση του ειδικού φόρου κατανάλωσης για τους αγρότες και τους κτηνοτρόφους, αυξήσεις στους μισθούς, ελέγχους στην αγορά. Μόνο έτσι θα μπορέσουμε να προστατεύσουμε το εισόδημα της μεσαίας τάξης και των φτωχών λαικών στρωμάτων και αυτό είναι το σχέδιο και το πρόγραμμα του ΣΥΡΙΖΑ.

Θέλουμε λοιπόν να αποτρέψουμε τη συνέχεια αυτής της τεράστιας αναδιανομής εισοδήματος από τους λίγους στους πολλούς, αλλά και να αποτρέψουμε την αναδιανομή περιουσίας, τη μεγαλύτερη από το Δεύτερο Παγκόσμιο Πόλεμο που επίκειται να γίνει μέσα από τους πλειστηριασμούς πρώτης κατοικίας και αγροτικής γης, καθώς 40 δισεκατομμύρια ευρώ, 700.000 ενυπόθηκα δάνεια έχουν περάσει στα κοράκια, στα funds, που ετοιμάζονται τώρα με πλειστηριασμούς να εφορμήσουν τους πολίτες. Αυτές οι εικόνες που είδαμε φευγαλέα γιατί δεν τις παίζουν τα μέσα ενημέρωσης, τον ηλικιωμένο ανάπηρο στη Χαλκιδική που έμεινε έξω από το σπίτι του, διότι ήταν εγγυητής στο δάνειο του άνεργου γιου του ή της μονογονεικής οικογένειας στα άνω πετράλωνα που έμεινε έξω από το σπίτι της. Αυτές οι εικόνες θα είναι εικόνες της καθημερινότητας μας στα επόμενα 4 χρόνια. 

Καλούμε λοιπόν τους έλληνες πολίτες να προσέλθουν στην κάλπη της 25ης Ιούνη έχοντας στο νου, στο μυαλό, τα προγράμματα που αντιπαρατίθενται, ποιες είναι οι εναλλακτικές για τη ζωή μας και ποιοι είναι αυτοί που θα παλέψουνε μέχρι την τελευταία στιγμή με έγνοια την κοινωνική δικαιοσύνη; Ποιοι είναι αυτοί οι οποίοι θα παλέψουν για άλλη μια φορά για να κάνουν τους πλούσιους πλουσιότερους και τους φτωχούς φτωχότερους; Αυτό είναι το κρίσιμο διακύβευμα της κάλπης. Σε αυτή λοιπόν, την κάλπη της ενισχυμένης αναλογικής, επαναλαμβάνω, τίποτα δεν έχει κριθεί, πριν κριθεί οριστικά. Κανένας αγώνας δεν είναι χαμένος. Αν δεν το δώσεις, δεν θα χαθεί ο αγώνας. Πρέπει να το δώσουμε τον αγώνα, να τον δώσουμε και να τον κερδίσουμε τον αγώνα και θα παλέψουμε μέχρι την τελευταία στιγμή.

Μας ζήτησε, και κλείνω με αυτό, ο κύριος Μητσοτάκης να κοστολογήσουμε τα προγράμματά μας. Όταν εγώ του είπα, πάμε επιτέλους, να σταματήσει η σπέκουλα, θα τα κοστολογήσουμε αλλά να βγούμε και στην τηλεόραση σε μια ανοιχτή δημόσια συζήτηση να κουβεντιάσουμε για τα προγράμματά μας. Το έβαλε για άλλη μια φορά στα πόδια. Το έβαλε για άλλη μια φορά στα πόδια γιατί δεν έχει επιχειρήματα και γιατί το πρόγραμμά του είναι ψεύτικο και απατηλό, αλλά και γιατί το δικό μας πρόγραμμα είναι ρεαλιστικό, κοστολογημένο και υλοποιήσιμο. 

Θέλω όμως, να κλείσω με αυτό λέγοντας, μιλάνε για κέρδη και ζημιές, μιλάνε για νούμερα και για δισεκατομμύρια, μιλάνε για αριθμούς. Και σε ποιους μιλάνε; Σε εμάς που ξέρουμε πολύ καλά τι θα πουν αριθμοί διότι είμαστε η μόνη κυβέρνηση του τόπου που άφησε τα ταμεία γεμάτα, που ρύθμισε το δημόσιο χρέος, που έβγαλε τη χώρα από τα μνημόνια και άφησε 40 δισεκατομμύρια ενώ αυτή ήταν η παράταξη που το 2009 άφησε τη χώρα με 15% έλλειμμα και το 2015 με άδεια ταμεία. Ας είναι όμως, μιλάνε για αριθμούς, και μιλάμε για κόστη.

Εγώ θέλω σήμερα να αναρωτηθώ δημόσια ενώπιον σας. Πόσο αλήθεια κοστίζει η ανθρώπινη ζωή; Πόσο αλήθεια κοστίζει η ζωή αυτής της γυναίκας που έφυγε σαν το σκυλί στην καρότσα ενός αγροτικού αυτοκινήτου, πόσο κοστίζει η ζωή της εκεί όπου έχασε τη ζωή της γιατί άργησε 5 ώρες το ασθενοφόρο. Πόσο κοστίζει η ζωή του εργάτη στο Πέραμα που έχασε τη ζωή του, διότι δεν έχουμε πια σώμα επιθεώρησης εργασίας και δεν έχει κανένας έλεγχος για τις συνθήκες ασφάλειας στην εργασία και κάνει ότι θέλει η εργοδοσία. Πόσο κοστίζει η ζωή; Πόσο κοστίζει η αξιοπρέπεια; Πόσο κοστίζει η ασφάλεια; Πόσο κοστίζει η αλληλεγγύη; 

Αυτές είναι οι δικές μας αξίες και δεν έχουν αντίτιμο. Θα αγωνιστούμε για αυτές τις αξίες, όσο και αν κοστίζει. Και θα αγωνιστούμε μέχρι το τέλος για να υπερασπιστούμε τη ζωή, την αξιοπρέπεια, την ελπίδα, την αιδιοδοξία, τη δικαιοσύνη. Πάμε λοιπόν δυνατά και σας ζητώ τις επόμενες 15 μέρες μέχρι την κάλπη, όχι μόνο δεν θα χάσουμε την αισιοδοξία μας, αλλά θα δώσουμε αυτόν τον αγώνα με μεγαλύτερη ορμή και θα αναγεννηθούμε. Θα είμαστε δυνατοί και στην κάλπη και στους αγώνες την επόμενη μέρα και θα είμαστε μπροστά, μπροστά με την κοινωνία και θα αγωνιζόμαστε για δικαιώματα και για αξίες. Το δίκιο είναι με το μέρος μας. Και όποιος έχει το δίκιο θα νικήσει. Γεία σας! Να ΄στε καλά! Καλή δύναμη!




