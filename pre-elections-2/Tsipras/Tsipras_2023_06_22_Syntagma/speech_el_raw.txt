Πολίτες της Αθήνας, συντρόφισσες και σύντροφοι, φίλες και φίλοι, είμαστε πάλι όλες και όλοι εδώ, παρούσες και παρόντες στο δημοκρατικό προσκλητήριο του αγώνα. Είμαστε εδώ για να υπερασπιστούμε αρχές και αξίες. Για να δώσουμε τη μάχη της ανατροπής! Για να μην αφήσουμε να σβήσει η ελπίδα της δικαιοσύνης, της ισότητας και της αλληλεγγύης σε αυτόν τον τόπο. Είμαστε εδώ για να δώσουμε τη μάχη. Επιτρέπεται να πέσεις, λέει το ρητό, επιβάλλεται να σηκωθείς. Και είμαστε ήδη όρθιοι. Είμαστε ήδη όρθιοι και θα είμαστε όρθιοι για να υπερασπιστούμε τις αξίες, τις αρχές, τα ιδανικά μας. Να δώσουμε αυτό τον αγώνα που είναι πιο πολύτιμος, πιο κρίσιμος, πιο χρήσιμος από κάθε άλλον αγώνα. Και είμαστε όλες και όλοι παρόντες, και ακόμη περισσότεροι, γιατί έχουμε μάθει να παλεύουμε στα δύσκολα. Και έχουμε μάθει να πηγαίνουμε κόντρα στο ρεύμα και να ανατρέπουμε συσχετισμούς, προς όφελος των δυνάμεων της κοινωνικής πλειοψηφίας.

Αυτό κάνουμε και σε αυτή την κρίσιμη μάχη. Και αυτό θα κάνουμε με περισσότερο πείσμα τούτη τη φορά, μέχρι να κλείσουν οι κάλπες την Κυριακή. Δεν θα αφήσουμε δευτερόλεπτο να πάει χαμένο, που να μην αγωνιστούμε για να περάσουμε στην κοινωνία το δίλημμα και το μήνυμα, το μήνυμα το δικό μας αλλά και το δίλημμα της κάλπης. Γιατί την Κυριακή οι εκλογές δεν θα κρίνουν μονάχα τον νικητή και τον ηττημένο, θα κρίνουν ποιος και με ποιο πρόγραμμα θα κυβερνήσει τον τόπο τα επόμενα τέσσερα χρόνια. Θα κρίνουν και πώς και με ποια δύναμη θα οργανωθούν οι κοινωνικές και πολιτικές αντιστάσεις, τα επόμενα τέσσερα χρόνια. Άρα, με δυο λόγια, θα κρίνουν την ποιότητα της Δημοκρατίας μας, τις συνθήκες της ζωής μας, το μέλλον όλων μας. Θα κρίνουν σε ποια Ελλάδα θέλουμε να ζήσουμε, εμείς και τα παιδιά μας. Και τα διλήμματα της κάλπης είναι πολύ σκληρά, γιατί αυτή τη φορά ψηφίζουμε ξανά με το σύστημα ενισχυμένης αναλογικής. Και δύο μόνο είναι τα εναλλακτικά σχέδια εξουσίας και διακυβέρνησης που αναμετρώνται τη Κυριακή, δυο διαφορετικά σχέδια, δύο διαφορετικές αντιλήψεις, δύο διαφορετικά οράματα για την Ελλάδα. Το δικό μας όραμα είναι αυτό μιας χώρας και μιας κοινωνίας δημοκρατίας και δικαιοσύνης. 

Μιας χώρας και μιας κοινωνίας με λιγότερες ανισότητες. Μιας χώρας και μιας οικονομίας όπου ο παραγόμενος πλούτος θα αυξάνεται και θα διαμοιράζεται δίκαια και ισότιμα μεταξύ των πολιτών.

Μιας χώρας όπου οι πολίτες της δεν θα πεθαίνουν στην καρότσα ενός αγροτικού αυτοκινήτου, γιατί δεν θα υπάρχει ασθενοφόρο. Μιας χώρας ανθρωπιάς που θα φροντίζει όλους τους ανθρώπους της, ανεξαρτήτως της οικονομικής τους δυνατότητας.

Μιας χώρας που κάθε πολίτης θα έχει μπροστά του ίσες ευκαιρίες με τους υπόλοιπους. Μιας χώρας και μιας κοινωνίας με ισχυρούς θεσμούς, εμπεδωμένη Δημοκρατία, ισχυρό κοινωνικό κράτος. 

Με εργαζόμενους και εργαζόμενες που θα αμείβονται καλύτερα για τη δουλειά τους, σε συνθήκες ασφάλειας και αξιοπρέπειας. 

Όπου οι μικρομεσαίοι επιχειρηματίες δεν θα φορολεηλατούνται για να πλουτίζει η ολιγαρχία, αλλά θα συμμετέχουν ισότιμα και αναλογικά στα βάρη.

Όπου ένα νέο ζευγάρι θα μπορεί να αποκτήσει παιδιά όποτε το επιθυμεί, γιατί θα έχει στήριξη από την πολιτεία να μείνει σε προσιτό οικονομικά σπίτι, να δουλέψει με αξιοπρεπείς μισθούς, να στείλει σε δημόσιους βρεφικούς σταθμούς τα παιδιά του.

Όπου ένας νέος αγρότης θα μπορεί να μείνει στην ύπαιθρο, με εφόδια και στήριξη για να έχει ένα αξιοπρεπές εισόδημα.

Όπου ένας άνθρωπος με αναπηρία θα ζει, θα εργάζεται, θα ψυχαγωγείται και θα διασκεδάζει όπως κάθε άλλος άνθρωπος.

Μιας χώρας που οι ορίζοντες του καθενός και της καθεμιάς δεν θα καθορίζονται κατά τη γέννηση του, από το αν γεννήθηκε πλούσιος ή φτωχός, στο Κέντρο ή στη Περιφέρεια. Αλλά θα είναι για όλους ανοιχτοί οι ορίζοντες και θα διαμορφώνονται ανάλογα με τις ανάγκες και με τη προσπάθειά του καθενός και της καθεμιάς. Αυτό είναι το δικό μας όραμα για τη πατρίδα μας. Για μια Ελλάδα με δίκαιη κοινωνία και με ευημερία για όλους. Και αυτό το όραμα μπορούμε να το κάνουμε πράξη με ένα πρόγραμμα ρεαλιστικό και ριζοσπαστικό, που θέτει στο επίκεντρο τον άνθρωπο, την εργασία και την κοινωνική προστασία. Αυτό είναι το δικό μας όραμα και πρόγραμμα.

Από την άλλη μεριά, έχουμε ένα σχέδιο, αυτό των πολιτικών μας αντιπάλων, που βάζει σε προτεραιότητα τα κέρδη και που αποθεώνει την αγορά. Που θέλει ολοένα και συρρικνωμένο τον ρόλο του κράτους. Που υπολογίζει περισσότερο κέρδη και ζημιές, παρά τις ανθρώπινες ζωές. Ένα σχέδιο και ένα πρόγραμμα που θέλει την ανάπτυξη να έρχεται μέσα από τις φοροαπαλλαγές στους ισχυρούς και τη μείωση τη διαρκή του εργασιακού κόστους. Από την απόσυρση του Δημοσίου από κρίσιμους τομείς της κοινωνικής και οικονομικής ζωής, ώστε να δοθεί χώρος στα κερδοσκοπικά funds. Γιατί πιστεύουν ότι όταν οι ισχυροί και τα funds αυξάνουν τα κέρδη τους, τότε θα έρθει, τάχα, η ανάπτυξη. Μόνο που αυτή η ανάπτυξη δεν ήρθε ποτέ και πουθενά όπου εφαρμόστηκαν αυτές οι ιδέες, οι νεοφιλελεύθερες ιδέες. Η φτηνή, η μη συμπεριληπτική ανάπτυξη. Η ανάπτυξη που δεν σέβεται ούτε το περιβάλλον ούτε τους εργαζόμενους, ούτε τους φυσικούς ούτε τους ανθρώπινους πόρους, είναι μια ανάπτυξη μη βιώσιμη, καταδικασμένη να φθίνει και να αναπαράγει κρίσεις, κοινωνικές εντάσεις και τρομακτική διεύρυνση των ανισοτήτων.

Οι πολιτικοί μας αντίπαλοι προσπαθούν να κρύψουν αυτές τις πτυχές του σχεδίου και του προγράμματός τους από τη προεκλογική αντιπαράθεση. Και εξαγγέλλουν δεσμεύσεις που δεν θα υλοποιήσουν, ενώ κρύβουν άλλες που στοχεύουν να υλοποιήσουν. Γιατί το αληθινό κυβερνητικό πρόγραμμα της Νέας Δημοκρατίας είναι αυτό που πριν από δύο μόλις μήνες κατέθεσε ο κ. Μητσοτάκης στις Βρυξέλλες ως Πρόγραμμα Σταθερότητας. Σε αυτό λοιπόν το πρόγραμμα, το αληθινό πρόγραμμα των αντιπάλων μας, δεν εντάσσεται καμία από τις προεκλογικές του εξαγγελίες. Είναι μια απάτη, αέρας κοπανιστός οι προεκλογικές εξαγγελίες του κ. Μητσοτάκη. 

Αντιθέτως όμως, στο πραγματικό τους πρόγραμμα που κατέθεσαν στις Βρυξέλλες, προβλέπονται μειώσεις στις δαπάνες του Δημοσίου για τα νοσοκομεία, για τα σχολεία, για το μισθολόγιο των δημοσίων υπαλλήλων. 

Δεν προβλέπεται πραγματική αύξηση του μέσου μισθού, παρά τα ψέματα που λένε για αύξηση 25%. Δεν προβλέπονται νέες προσλήψεις στο ΕΣΥ και στο Δημόσιο, παρά μονάχα αντικαταστάσεις για όσους θα συνταξιοδοτούνται.

Με δυο λόγια, πολίτες της Αθήνας, φίλες και φίλοι, το πραγματικό πρόγραμμα της Νέας Δημοκρατίας προβλέπει μείωση της αγοραστικής δύναμης των μισθωτών του δημοσίου και στασιμότητα της αγοραστικής δύναμης των μισθωτών του ιδιωτικού τομέα. 

Προβλέπει περαιτέρω συρρίκνωση του κοινωνικού κράτους και, ιδιαίτερα, συρρίκνωση του ΕΣΥ. Γι’ αυτό και ο κ. Πνευματικός, ο βουλευτής τους, φανέρωσε άθελά του ότι στο ΕΣΥ θα γίνεται ακόμα και διαλογή ασθενών. Γιατί το ΕΣΥ δεν θα έχει πια δαπάνες ούτε προσωπικό για να μπορέσει να ανταποκριθεί στις ανάγκες των πολιτών. Και τις ακριβές θεραπείες θα τις χορηγούν με βάση το προσδόκιμο ζωής των ασθενών. Όποιος δεν έχει προσδόκιμο δεν θα παίρνει μια ακριβή θεραπεία. Θα πηγαίνει, αν έχει χρήματα, στα ιδιωτικά νοσηλευτήρια. Και αν δεν έχει χρήματα, δεν θα έχει θεραπεία. Αυτή η ιδεολογία όμως η κυνική, που μετράει τα πάντα σε κόστη και ζημιές, ιδίως όταν πρόκειται για ανθρώπινες ζωές, μας οδηγεί σε μια κοινωνία βαρβαρότητας. Και αυτή είναι η θεμελιώδης διαφορά μας με τη Νέα Δημοκρατία του κ. Μητσοτάκη. Αυτή είναι η θεμελιώδης διαφορά μας. Όπως λέει το σύνθημα των νέων μας, των νέων του ΣΥΡΙΖΑ, «αυτοί μιλάνε για κόστη και ζημιές, εμείς μιλάμε για ανθρώπινες ζωές;». Αυτή είναι η διαφορά μας.

Εμείς, πολίτες της Αθήνας, φίλε και φίλοι, στο δίλημμα “ανθρωπιά ή βαρβαρότητα”, έχουμε επιλέξει πλευρά. Είμαστε με την ανθρωπιά. Και θα είμαστε, ό,τι και να γίνει. Είμαστε με την ανθρωπιά και όχι με τη βαρβαρότητα. Γιατί για εμάς η ανθρώπινη ζωή είναι αυταξία. Και δεν λογαριάζουμε χρώμα, ούτε θρησκεία, ούτε εθνικότητα, ούτε οικονομική δυνατότητα, όταν είναι να υπερασπιστούμε την ανθρώπινη ζωή. Γιατί όλοι είμαστε σ’ αυτό τον κόσμο διαφορετικοί, αλλά όλοι είμαστε ίσοι. Γι’ αυτό και δεν λογαριάσαμε, ούτε θα λογαριάσουμε ποτέ το πολιτικό κόστος όταν είναι να υπερασπιστούμε τις αξίες μας για την ανθρώπινη ζωή. 

Αυτό κάναμε και την προηγούμενη εβδομάδα, στο τραγικό ναυάγιο της Πύλου, στο πιο πολύνεκρο ναυάγιο που έχει γίνει στην ιστορία του τόπου μας. Όπου μας είπανε, θυμάστε τι μας είπανε: Μη μιλάτε, μη ρωτάτε, μην αναπνέετε! Γιατί; Γιατί δεν ήταν πλούσιοι, ήταν κατατρεγμένοι. Γιατί δεν ήταν Έλληνες, δεν ήταν καν τουρίστες, ήταν πρόσφυγες. Αυτά μας είπαν την προηγούμενη εβδομάδα: Μη μιλάτε, μη ρωτάτε, μην αναπνέετε. Και τους απαντήσαμε: Έχουμε υποχρέωση απέναντι στις αξίες και στον πολιτισμό μας και να μιλάμε και να ρωτάμε. Γιατί εμείς αυτές τις αξίες υπηρετούμε. Και αυτές υπηρετήσαμε όταν κάναμε τη χώρα συνώνυμο της ανθρωπιάς, όταν ήταν αντιμέτωπη με τη μεγαλύτερη προσφυγική κρίση που έχει αντιμετωπίσει η Ευρώπη μετά τον Β’ Παγκόσμιο Πόλεμο. Και είμαστε περήφανοι γι' αυτό. Είμαστε περήφανοι που είμαστε εδώ να υπερασπιζόμαστε αξίες. Κάναμε τη χώρα συνώνυμο της ανθρωπιάς και δεν θα επιτρέψουμε σήμερα κάποιοι να την κάνουν συνώνυμο της βαρβαρότητας. Η Ελλάδα θα παραμείνει συνώνυμο της ανθρωπιάς.

Πολίτες της Αθήνας, φίλες και φίλοι, οι διαφορές μας με τον πολιτικό μας αντίπαλο - γιατί για μας ένας είναι ο πολιτικός αντίπαλος, είμαστε ο κορμός, ο πυλώνας της προοδευτικής παράταξης του τόπου. Και πάντοτε αντίπαλό μας θα έχουμε τη Δεξιά, τη Νέα Δημοκρατία του κ. Μητσοτάκη. Οι διαφορές μας με τον πολιτικό μας αντίπαλο είναι πάνω από όλα αξιακές. Αλλά αποτυπώνονται και σε κάθε όψη της κοινωνικής και οικονομικής ζωής: Στις εργασιακές σχέσεις, το οκτάωρο, τα εργασιακά δικαιώματα, στην Υγεία, την Παιδεία, την Ενέργεια, το νερό, την πρώτη κατοικία. Εμείς θέλουμε Υγεία, Παιδεία, ρεύμα και νερό, δημόσια αγαθά. Αυτοί θέλουν, το είπαν, δεν το κρύψανε, το είπαν μέσα στην έπαρση και την αλαζονεία τους, 180 βουλευτές για να αλλάξουν το Σύνταγμα. Γιατί δεν μας λένε τι ακριβώς θέλουν να αλλάξουν σ’ αυτό το Σύνταγμα; Θέλουν να κατοχυρώσουν ως πεδία κερδοσκοπίας και την Υγεία και την Παιδεία και το ρεύμα και το νερό; Θα είμαστε εδώ, πιο δυνατοί από ποτέ, να τους εμποδίσουμε!

Εμείς, φίλες και φίλοι, θεωρούμε την προστασία της εργασίας ως απαραίτητη προϋπόθεση όχι μόνο της δικαιοσύνης αλλά και της συμπεριληπτικής ανάπτυξης, της ανάπτυξης που θα έχει όφελος για όλους, όχι μόνο για λίγους και ισχυρούς. Αυτοί βλέπουν την εργασία ως ένα κόστος που πρέπει να μειωθεί κι άλλο.

Εμείς θέτουμε ως εθνικό στόχο την επόμενη τετραετία αλλά και τα επόμενα χρόνια της τετραετίας, η πατρίδα μας να σταματήσει τη πορεία απόκλισης από τον μέσο όρο των χωρών της Ευρωπαϊκής Ένωσης, σε ό,τι αφορά το κατά κεφαλήν εισόδημα. 

Γιατί, ναι, μείναμε Ευρώπη και είμαστε εμείς αυτοί που αψηφήσαμε το πολιτικό κόστος και κάναμε το χρέος μας απέναντι στην κοινωνία και απέναντι στην πατρίδα. Που ξελασπώσαμε τούτη τη χώρα, ξεπλένοντας τα άπλυτα ολάκερης της Μεταπολίτευσης. Αμαρτίες που ανήκαν σε άλλους ξεπλύναμε εμείς! Βγάλαμε τη χώρα από τα μνημόνια, ρυθμίσαμε το δημόσιο χρέος! Αφήσαμε 40 δισεκατομμύρια στα δημόσια ταμεία! Ναι, δώσαμε τη μάχη με την τρόικα και τους δανειστές, αλλά αξιοποιήσαμε κάθε χαραμάδα στη διαπραγμάτευση προς όφελος του δημόσιου συμφέροντος. Βάλαμε 2,5 εκατομμύρια ανασφάλιστους στο ΕΣΥ. Αυξήσαμε τον κατώτατο μισθό! Καταργήσαμε τον υποκατώτατο. Επαναφέραμε τις συλλογικές διαπραγματεύσεις. Είμαστε περήφανοι για ό,τι πετύχαμε μέσα σε απίστευτες δυσκολίες. Ναι, λοιπόν, μείναμε Ευρώπη. Αλλά τώρα ήρθε η ώρα και να γίνουμε Ευρώπη. Δεν αρκεί που μείναμε, πρέπει και να γίνουμε.

Να γίνουμε, γιατί το κατά κεφαλήν εισόδημα της χώρας έπεσε 18 ποσοστιαίες μονάδες από τότε που ξεκίνησε η κρίση. Κι η κατάσταση αυτή δεν αποτυπώνεται απλώς στους αριθμούς. Αποτυπώνεται στη ζωή των ανθρώπων, στην καθημερινότητα των συμπολιτών μας, στους περιορισμούς των οριζόντων πολλών ανθρώπων, ειδικά των νέων ανθρώπων, εξαιτίας της καθημερινής δυσκολίας να τα βγάλουν πέρα. Εξαιτίας της ακρίβειας, εξαιτίας των υψηλών ενοικίων, εξαιτίας των δύσκολων εργασιακών συνθηκών, που ολοένα και χειροτερεύουν. Η απόκλισή μας από τον μέσο ευρωπαϊκό όρο, αποτυπώνεται στο γεγονός πως ένας στους τέσσερις πολίτες σήμερα βρίσκεται σε κίνδυνο φτώχειας.

Αποτυπώνεται στο έγκλημα, στη άθλια εικόνα, στην κατάρρευση σήμερα του ΕΣΥ, που αφέθηκε χωρίς καμία στήριξη την περίοδο της πανδημίας. Και είναι η χώρα μας αυτή με τους χειρότερους δείκτες σε απώλειες συνανθρώπων μας, αναλογικά με τον πληθυσμό μας, σε ολόκληρη την Ευρώπη. Συναγωνιζόμαστε, τόσο στο κατά κεφαλήν εισόδημα όσο και στις απώλειες ανθρώπινων ζωών από την πανδημία, με χώρες του πρώην Ανατολικού Μπλοκ, με τη Βουλγαρία και τη Ρουμανία. 

Λοιπόν, αν θέλουμε να γίνουμε Ευρώπη, δεν αρκεί που μείναμε, πρέπει να αντιστραφεί αυτή η πορεία απόκλισης της Ελλάδας από τον πυρήνα των ευρωπαϊκών χωρών. Και γι' αυτό απαιτείται ένα νέο εθνικό σχέδιο στήριξης των κοινωνικών υποδομών και ισχυρών στρατηγικών δημόσιων και ιδιωτικών επενδύσεων. Και αυτό το σχέδιο, ακριβώς αυτό το σχέδιο, είναι το πρόγραμμα του ΣΥΡΙΖΑ-Προοδευτική Συμμαχία. Ένα πρόγραμμα κι ένα σχέδιο που έχει στον πυρήνα του την αξιοποίηση του ανθρώπινου δυναμικού, τη νεωτερικότητα, την κοινωνική δικαιοσύνη. Που προτάσσει ένα νέο μοντέλο οικονομικής ανάπτυξης, με σεβασμό στο περιβάλλον και τους φυσικούς πόρους της πατρίδας μας, δίνοντας χώρο στην καινοτομία, τη γνώση, τη δίκαιη κατανομή των πόρων, τον περιορισμό των ανισοτήτων. Στηρίζοντας τις ανάγκες της κοινωνίας, της μισθωτής εργασίας, της μικρομεσαίας επιχειρηματικότητας, των αγροτών, των κτηνοτρόφων, των νέων ανθρώπων και κλείνοντας την πόρτα στην λογική της κρατικοδίαιτης επιχειρηματικότητας. 

Από τα 600 πρώτα εκατομμύρια δανεισμού του Ταμείου Ανάκαμψης, δεν πήρε ούτε ένα ευρώ η μικρομεσαία επιχείρηση, η υγιής επιχειρηματικότητα. Όλα πήγαν σε δέκα ισχυρές, μεγάλες επιχειρήσεις που έχουν πρόσβαση στον δανεισμό, για να μπορέσουν να δανειστούν φθηνότερα. Δεν είναι αυτό το μέλλον μιας βιώσιμης και δίκαιης ανάπτυξης στον τόπο. Κλείνοντας όμως την πόρτα και στη λογική ότι επενδύσεις είναι οι εξαγορές επιχειρήσεων που λειτουργούν αλλά και οι ιδιωτικοποιήσεις. Δεν είναι αυτές στρατηγικές επενδύσεις που αφήνουν παραγωγικό αποτύπωμα.

Εμείς λοιπόν έχουμε ένα πρόγραμμα το οποίο ζητά ένα άλλο παραγωγικό μοντέλο, μια δίκαιη, συμπεριληπτική και βιώσιμη ανάπτυξη. Ένα πρόγραμμα που προτάσσει την αντιμετώπιση της ακρίβειας με την ενίσχυση των εισοδημάτων. Την αύξηση του κατώτατου μισθού στα 880 ευρώ άμεσα, και τη θέσπιση της ετήσιας τιμαριθμικής αναπροσαρμογής. Την αύξηση κατά 10% στους μισθούς των δημοσίων υπαλλήλων, που έχουν να δουν αύξηση 14 χρόνια.

Την επιστροφή της 13ης σύνταξης, την καταβολή των αναδρομικών των συνταξιούχων, γιατί αποφάσισε η Δικαιοσύνη την απόδοση της αύξησης του 7,5% σε όλους τους συνταξιούχους και σε όσους έχουν την προσωπική διαφορά.

Ένα πρόγραμμα που προτάσσει τη μείωση των έμμεσων φόρων, του ΦΠΑ στα τρόφιμα, του Ειδικού Φόρου Κατανάλωσης στα καύσιμα. 

Δεν θα μας τρελάνουν εμάς εδώ στην Ελλάδα, λέγοντάς μας ψέματα όπως ο Τραμπ στην Αμερική, κάνοντας το ψέμα να φαίνεται αλήθεια, ότι οι έμμεσοι φόροι ευνοούν τους φτωχούς και αν τους μειώσουμε θα ευνοήσουμε τους πλούσιους. Κι ένα πρόγραμμα που τολμά να βάλει χέρι στα υπερκέρδη, στην αισχροκέρδεια των κολοσσών της ενέργειας και των διυλιστηρίων, που έκαναν την κρίση ευκαιρία πλουτισμού και συσσώρευσαν πάνω από 6 δισ. υπερκέρδη τον τελευταίο χρόνο.

Ένα πρόγραμμα που πέρα από την ανασυγκρότηση του ΕΣΥ, που αποτελεί κεντρική μας προτεραιότητα, πέρα από την ενίσχυση της δημόσιας εκπαίδευσης, με ποιοτικά δημόσια σχολεία και πανεπιστήμια, πέρα από την έμφαση στην έρευνα για να δώσουμε προοπτική στους νέους ανθρώπους να μείνουν στη χώρα, είναι ένα κι ένα πρόγραμμα που προτάσσει ένα ισχυρό πλέγμα κοινωνικής προστασίας. Για το παιδί, για τις μητέρες, για τα νέα ζευγάρια, για τους ηλικιωμένους, για τα άτομα με αναπηρία.

Προτάσσει, τέλος, την προστασία της πρώτης κατοικίας, της επαγγελματικής στέγης και της αγροτικής γης και την αντιμετώπιση της στεγαστικής κρίσης, για να αποτραπεί η μεγαλύτερη αναδιανομή περιουσίας που έχει γίνει στον τόπο μας από τον Β’ Παγκόσμιο Πόλεμο και μετά, υπέρ ολίγων και ξένων συμφερόντων. Γιατί αυτό σχεδιάζει ο κ. Μητσοτάκης με τα funds και τους πλειστηριασμούς.

Προτάσσει, τέλος, κι ένα κράτος ισχυρό, σύγχρονο αποτελεσματικό με αξιοκρατία και λογοδοσία, που δεν θα αποτελεί λάφυρο κομματικό ή οικογενειακό, αλλά θα είναι εργαλείο ανάπτυξης και εξυπηρέτησης των πολιτών. Όχι το κράτος που κατέρρευσε στα Τέμπη πριν από τρεις μήνες και έβγαζε τους υπουργούς στα κανάλια να λένε αισχρά ψέματα. Όχι, δεν θα ξεχάσουμε αυτό το έγκλημα! Ζητάνε δικαίωση οι 57 ψυχές. Και θα αγωνιστούμε. Αυτή είναι η υπόσχεσή μας προς τους γονείς των αδικοχαμένων παιδιών, αλλά και προς τους νέους και τις νέες του τόπου μας, που δεν πρέπει να ζήσουν ποτέ ξανά μια τέτοια τραγωδία. Θα αγωνιστούμε για να υπάρξει δικαίωση και ένα κράτος δίπλα στον πολίτη. Όχι εχθρός του πολίτη. Όχι ένα κράτος επικίνδυνο για τον πολίτη.

Αυτό λοιπόν το πρόγραμμα, πολίτες της Αθήνας, φίλες και φίλοι, αντιπαραθέτουμε στο πρόγραμμα και στο σχέδιο της Νέας Δημοκρατίας, που, επαναλαμβάνω, είναι αυτό που κατατέθηκε στις Βρυξέλλες, συμπληρωμένο από το σχέδιο του κ. Πνευματικού για το ΕΣΥ.

Επιμείναμε πολύ, όπως θα είδατε, σε αυτή την εκλογική αναμέτρηση, να υπάρξει αντιπαράθεση προγραμμάτων, να υπάρξει αντιπαράθεση στρατηγικών, αντιλήψεων, ιδεών, οραμάτων, ώστε να μπορέσουν να συγκρίνουν οι πολίτες, κρίνοντας νηφάλια και με γνώση των αντικειμενικών διαφορών μεταξύ των διαφορετικών εναλλακτικών σχεδίων. Αντιθέτως, ο πολιτικός μας αντίπαλος, η Νέα Δημοκρατία, σχεδίασε και υλοποίησε για μια ακόμη φορά μια τοξική στρατηγική, επενδύοντας στα fake news, αποπροσανατολίζοντας συνεχώς τη δημόσια συζήτηση από τα πραγματικά επίδικα και μη διστάζοντας ακόμα και να ρίξει στην προεκλογική αρένα ευαίσθητα εθνικά θέματα, όπως αυτό της Θράκης και της μειονότητας. Με όπλο τους το θράσος, το ψέμα και την ΕΥΠ, που την μετέτρεψαν σε εργαλείο εξυπηρέτησης κομματικών και προσωπικών σκοπιμοτήτων, δεν δίστασαν ακόμη και να γυρίσουν τη χώρα πίσω, πολύ πίσω, στα χρόνια και στα μονοπάτια του Διχασμού. “Εθνική εξαίρεση”, είπαν, είναι ο ΣΥΡΙΖΑ-Προοδευτική Συμμαχία. “Μειοδότες” οι βουλευτές και οι ψηφοφόροι του. “Εθνικόφρονες” οι μισοί και “μειωμένης εθνικής συνείδησης” οι άλλοι μισοί Έλληνες. Ξύπνησαν μνήμες από τα πιο σκοτεινά χρόνια του Διχασμού. Λες και αυτή δεν είναι η Νέα Δημοκρατία, αλλά η ΕΡΕ της δεκαετίας του ’50. Λες και βρισκόμαστε στην περίοδο του Εθνικού Διχασμού.

Πήραν όμως το μάθημα που τους άξιζε. Ένα μάθημα εθνικής ευθύνης, πατριωτισμού, αλλά και δημοκρατικής ευαισθησίας από τον ΣΥΡΙΖΑ- Προοδευτική Συμμαχία. Εμάς και τους μειονοτικούς βουλευτές μας ήθελε να διασύρει ο κ. Μητσοτάκης, και διέσυρε τελικά τον δικό του μειονοτικό υποψήφιο. Αποδιοπομπαίο τράγο τον έκανε, όπως το συνηθίζει άλλωστε. Κι έφτασε ο κατήφορος μέχρι το σημείο να στείλει στη Θράκη την κυρία Μπακογιάννη όχι για να ενώσει, αλλά για να διχάσει. Όχι για να καθησυχάσει, αλλά για να απειλήσει. Και να βγει μπροστά στις κάμερες με θράσος να απειλήσει και να τρομοκρατήσει φτωχούς και φοβισμένους ανθρώπους: «Αν δεν ψηφίσετε σωστά τούτη τη φορά, θα περάσετε τέσσερα δύσκολα χρόνια». Αυτό ήταν το μήνυμά της. Και το μήνυμα αυτό δεν ήταν ένα μήνυμα για τη μειονότητα. Ήταν και είναι μήνυμα που ήθελαν να πάει σε κάθε πολίτη, σε κάθε σπίτι, σε κάθε κοινωνική ομάδα, σε κάθε πολίτη που θα διανοηθεί να σταθεί απέναντι στην κομματική και οικογενειακή τους εξουσία.

Στέλνουμε λοιπόν σήμερα κι εμείς όμως από δω, από την πλατεία Συντάγματος, ένα μήνυμα προς όλους: Εμείς με τη πατρίδα δεν παίζουμε! Δεν είναι αναλώσιμη για μας η Ελλάδα, ούτε τη βγάζουμε στο παζάρι για λίγες χιλιάδες ψήφους. Εμείς, όπως πάντα, βάζουμε την πατριωτική ευθύνη πάνω από τα κομματικά και προσωπικά συμφέροντα. Και τη Δημοκρατία θα την προστατεύσουμε και θα την υπερασπιστούμε μέχρι τέλους. Θα είμαστε εδώ όρθιοι και δυνατοί, για να σταθούμε δίπλα σε κάθε κοινωνική ομάδα, σε κάθε πολίτη που απειλείται από την καθεστωτική νοοτροπία μιας ασύδοτης εξουσίας, ενός καθεστώτος. Σήμερα είναι η μειονότητα, αύριο θα είναι οι εργαζόμενοι, οι μισθωτοί, οι νοσηλευτές, οι εκπαιδευτικοί, οι ντελιβεράδες, οι εργαζόμενοι στον πολιτισμό, οι νέες και οι νέοι. Θα είμαστε απέναντι στις πρακτικές τρομοκράτησης και εκφοβισμού κάθε κοινωνικής κατηγορίας. Θα είμαστε δίπλα σε κάθε πολίτη! Σε κάθε κοινωνική ομάδα που απειλείται και που θέλει να αντισταθεί στα σχέδια της ισοπέδωσής του. Αν αυτοί σας απειλούν ότι θα περάσετε τέσσερα δύσκολα χρόνια, εμείς είμαστε εδώ για να εγγυηθούμε πως θα είμαστε δίπλα σας ώστε αυτά τα τέσσερα χρόνια να είναι τέσσερα χρόνια αγώνα και αξιοπρέπειας για τα δικαιώματά σας!

Φίλες και φίλοι, συντρόφισσες και σύντροφοι, πολίτες της Αθήνας, η εκλογική αναμέτρηση της Κυριακής δεν είναι συνέχεια της προηγούμενης. Είναι μια καινούργια αναμέτρηση. Και τα διλήμματα αυτή τη φορά είναι σκληρά. Δεν τα βάζουμε εμείς. Το εκλογικό σύστημα της ενισχυμένης αναλογικής, που δίνει 50 έδρες μπόνους στο πρώτο κόμμα, τα βάζει τα διλήμματα. Και στην κρίση του ελληνικού λαού την Κυριακή είναι αυτά τα δύο προγράμματα αλλά και οι δυο εναλλακτικές στρατηγικές. Η δική μας στρατηγική είναι στρατηγική της ισχυρής Δημοκρατίας, του πλουραλισμού, της κοινωνίας των πολιτών, της συμμετοχής, της λογοδοσίας, της αξιοκρατίας, της συμπερίληψης και του διαλόγου. Αυτή είναι η δική μας στρατηγική.

Η στρατηγική της Νέας Δημοκρατίας βρίσκεται στον αντίποδα. Το πρόγραμμά της αντιγράφει τα σχέδια του νεοφιλελευθερισμού και η στρατηγική της αντιγράφει τα σχέδια του Μακιαβέλι. Γιατί στρατηγική και σχέδιο τους δεν είναι μόνο να κερδίσουν τις εκλογές, αλλά κυρίως να αποδυναμώσουν τον μόνο στ’ αλήθεια αντίπαλό τους, γιατί μόνο έναν φοβούνται: Τον ΣΥΡΙΖΑ-Προοδευτική Συμμαχία.

Γιατί εμείς έχουμε αποδείξει πάνω από δέκα χρόνια τώρα πως είμαστε η μόνη πολιτική δύναμη που με το πρόγραμμα και με το σθένος της μπορεί να κοιτάξει στα μάτια και να αντιπαρατεθεί με το νεοφιλελεύθερο σχέδιο, με τις συντηρητικές πολιτικές, με τις πολιτικές της Νέας Δημοκρατίας. Γι' αυτό και παραμένουμε η μόνη δύναμη που μπορεί τη Δευτέρα να αντιμετωπίσουμε και να εμποδίσουμε να στήσουν ένα ανεξέλεγκτο καθεστώς, όπως επιδιώκουν.

Στόχος του κ. Μητσοτάκη και της Νέας Δημοκρατίας, μετά την κάλπη της απλής αναλογικής -που οδήγησε σ’ έναν προφανή κατακερματισμό τις δυνάμεις των προοδευτικών κομμάτων- στόχος τους είναι την επόμενη μέρα αυτός ο κατακερματισμός να διατηρηθεί, για να έχουν μια κατακερματισμένη και ανίσχυρη αντιπολίτευση. Με πολλά μικρά κόμματα στη Βουλή, δεν τους εμποδίζει αυτό. Σχέδιο τους είναι για να την απαξιώσουν. Αυτό επιδιώκουν, το λένε ανοιχτά. Και το δείχνουν πολλές φορές ευνοώντας στην πράξη συγκεκριμένα κόμματα, που βοηθούν αυτό τον σχεδιασμό. Γιατί όμως το κάνουν αυτό; Γιατί ένα υποβαθμισμένο κοινοβούλιο με μια αναποτελεσματική αντιπολίτευση, είναι η καλύτερη προϋπόθεση όχι μιας κυβέρνησης που θέλει να κυβερνήσει δημοκρατικά, αλλά ενός καθεστώτος. Η λογική «διαίρει και βασίλευε». Αυτή είναι η λογική και η στρατηγική της Νέας Δημοκρατίας.

Θέλω λοιπόν σήμερα από εδώ, από την Πλατεία Συντάγματος, την πλατεία των λαϊκών αγώνων και της Δημοκρατίας, να απευθυνθώ και να καλέσω τον δημοκρατικό κόσμο της χώρας, κάθε προοδευτικό και δημοκρατικό πολίτη, ό,τι κι αν ψήφισε στις εκλογές του Μάη, σε αυτή την κάλπη να στηρίξει τη Δημοκρατία. Να στηρίξει τη σταθερότητα και την υγεία της Δημοκρατίας και του πολιτικού μας συστήματος. Και να βάλει φρένο στη δημιουργία ενός ανεξέλεγκτου καθεστώς. Καλώ κάθε δημοκρατικό, προοδευτικό πολίτη να στηρίξει ένα σχέδιο δικαιοσύνης απέναντι στο σχέδιο των μειωμένων μισθών, των μειωμένων δικαιωμάτων, των μειωμένων προσδοκιών. Να στηρίξει την αναβάθμιση της δημόσιας Παιδείας και των λειτουργών της, και να σταθεί απέναντι στο σχέδιο για πανεπιστήμια-σούπερ μάρκετ και μια Παιδεία που θα εξαρτάται από το πορτοφόλι του καθενός, στο σχέδιο για την αναθεώρηση του άρθρου 16, για να γίνει και η Παιδεία χώρος κερδοσκοπίας των μεγάλων συμφερόντων. 

Ξεκίνησαν με την ελάχιστη βάση εισαγωγής. Θέλουν να το ολοκληρώσουν, τη στιγμή που κλείνουν Τμήματα και Σχολές στις Περιφέρειες, αυτοί ονειρεύονται 180 Βουλευτές για να αναθεωρήσουν το άρθρο 16. Και αν δεν τους φτάσουν ,λέει, θα έχουν και ως συνήγορο, θα έχουν τη συνέργεια του ΠΑΣΟΚ του κ. Ανδρουλάκη. Που έσπευσε να προκαταβάλλει τη σύμπραξή του στην αναθεώρηση του άρθρου 16. Εμείς λοιπόν καλούμε κάθε δημοκρατικό πολίτη να στηρίξει την αναβάθμιση της δημόσιας Παιδείας. 

Να στηρίξει την αξιοπρέπεια και την ασφάλεια της εργασίας, απέναντι στο σχέδιο που προορίζει τους Έλληνες και τις Ελληνίδες για φτηνή εργατική δύναμη σε μια Ελλάδα που διώχνει τα παιδιά της. Να στηρίξει την προοπτική μιας δίκαιης κοινωνίας, απέναντι στο σχέδιο και την προοπτική μιας κοινωνίας αποκλεισμών, ανισότητας, διακρίσεων και ρουσφετιού.

Να στηρίξει το σχέδιο για ένα δίκαιο και αποτελεσματικό κράτος, απέναντι σε αυτό της ιδιοτέλειας, των εξυπηρετήσεων, της αναξιοκρατίας, της διαφθοράς. Γιατί δεν ξεχνάμε τα 15 δισεκατομμύρια σε απευθείας αναθέσεις και κλειστούς διαγωνισμούς, την προηγούμενη περίοδο. Και είμαστε πολύ ανήσυχοι για το πώς και ποιος θα διαχειριστεί τα 30 δισεκατομμύρια του Ταμείου Ανάκαμψης, που έρχονται στην επόμενη τετραετία.

Και δεν ξεχνάμε ότι δεν ήταν μόνο το κράτος του ρουσφετιού, της αναξιοκρατίας, της διαφθοράς. Αλλά ήταν και ένα παρακράτος του “Μεγάλου Αδερφού”, που θα στηθεί ακόμη πιο ασύδοτο, ακόμη πιο ανεξέλεγκτο, αν επαναληφθούν οι συσχετισμοί της κάλπης της απλής αναλογικής την Κυριακή που έρχεται.

Γι' αυτούς λοιπόν τους λόγους, καλούμε κάθε δημοκρατικό και προοδευτικό πολίτη, να στηρίξει, παρά τις διαφωνίες τους, τις επιφυλάξεις του, τον ΣΥΡΙΖΑ-Προοδευτική Συμμαχία, στην κάλπη της Κυριακής. Γιατί μόνο ο ΣΥΡΙΖΑ-Προοδευτική Συμμαχία μπορεί να αντιπαρατεθεί με το δικό του σχέδιο και πρόγραμμα στο σχέδιο και το πρόγραμμα της Νέας Δημοκρατίας. Η ανατροπή των συσχετισμών του Μαΐου στην κάλπη της Κυριακής, με την αποφασιστική ενίσχυση του ΣΥΡΙΖΑ, πολίτες της Αθήνας, φίλες και φίλοι, δεν είναι ζήτημα κομματικής σκοπιμότητας. Είναι ζήτημα κοινωνικής σταθερότητας και δημοκρατικής κανονικότητας.

Καλούμε λοιπόν από εδώ, από την πλατεία των αγώνων του λαού μας, την πλατεία που δόθηκαν οι αγώνες για Σύνταγμα, ελευθερία, δημοκρατία, καλούμε κάθε προοδευτικό και δημοκρατικό πολίτη να αναλογιστεί ποιος είναι ο σχεδιασμός της Νέας Δημοκρατίας και του κ. Μητσοτάκη, και ποιες επιλογές αυτόν τον σχεδιασμό τον βοηθάνε αντικειμενικά. Ποιες επιλογές στην κάλπη αυτό τον σχεδιασμό, αντικειμενικά, τον βοηθάνε. Και ποια είναι η επιλογή που τον αποτρέπει αυτό τον σχεδιασμό: Η μόνη επιλογή που τον αποτρέπει, είναι η αποφασιστική ενίσχυση του ΣΥΡΙΖΑ-Προοδευτική Συμμαχία, ώστε να μην έχει λευκή επιταγή τη Δευτέρα ο κ. Μητσοτάκης. Καλούμε και κάθε πολίτη, παρά την κούραση δυο εκλογικών αναμετρήσεων, να προσέλθει στις κάλπες, να μη βγάλει από τον λογαριασμό της Δημοκρατίας την ψήφο του. Γιατί η ψήφος που αφαιρείται από την κάλπη της Δημοκρατίας, προστίθεται αυτομάτως στην κάλπη της Νέας Δημοκρατίας. Και παρά τις όποιες διαφορές και τις επιφυλάξεις που μπορεί να έχουν μαζί μας, τους καλούμε να στηρίξουν αποφασιστικά τη Δημοκρατία, το αύριο, τη ζωή τους. Να πείσουμε λοιπόν και αυτούς που δεν ψήφισαν τον Μάιο, να ψηφίσουν τον Ιούνιο. Όχι μόνο αυτούς που ψήφισαν, να μη σκεφτούν να απέχουν, αλλά να πείσουμε ακόμα και αυτούς που δεν ψήφισαν, να έρθουν τώρα στις κάλπες.

Γιατί είναι κρίσιμος για τη ζωή όλων μας ο συσχετισμός που θα προκύψει την Κυριακή. Και γιατί σας το λέω και το πιστεύω βαθιά, το είπα από την πρώτη στιγμή που σηκωθήκαμε και σταθήκαμε όρθιοι για να δώσουμε αυτή τη μάχη: Καμία αναμέτρηση δεν κρίνεται πριν ο λαός την κρίνει με την ψήφο του. Και κανένας αγώνας δεν είναι χαμένος. Χαμένοι είναι μονάχα οι αγώνες που δεν δίνονται. Σας καλώ λοιπόν να δώσουμε αυτό τον αγώνα μέχρι το τελευταίο λεπτό. Με στόχο να ανατρέψουμε τους συσχετισμούς. Με στόχο να έχουμε ένα νικηφόρο αποτέλεσμα. Τίποτα δεν έχει κριθεί μέχρι να κλείσει και η τελευταία κάλπη την Κυριακή. Γι' αυτό και σας καλώ να δώσουμε το παρόν και στην κάλπη και στα εκλογικά τμήματα, σε όλα τα εκλογικά τμήματα, με εκλογικούς αντιπροσώπους, να είμαστε παντού, να είμαστε εκεί, να είμαστε πιο πεισμωμένοι, πιο ισχυροί, πιο αποφασισμένοι απ’ ό,τι στις προηγούμενες εκλογές. Σας καλώ όλες και όλους, με αισιοδοξία και αποφασιστικότητα να πάμε μαζί να δώσουμε αυτό τον αγώνα, μέχρι να κλείσει και η τελευταία κάλπη την Κυριακή. Και από Δευτέρα, να είμαστε πάλι μαζί. Και θα είμαστε πάλι μαζί. Θα προχωρήσουμε μαζί, θα προχωρήσουμε μπροστά. Στους αγώνες στο πλάι της κοινωνίας και για λογαριασμό της κοινωνικής πλειοψηφίας. Για λογαριασμό όλων αυτών που εκπροσωπούμε τόσα χρόνια στο ελληνικό πολιτικό στερέωμα. Για λογαριασμό των μη προνομιούχων, των άνεργων, των νέων, των εργαζομένων. Για λογαριασμό της κοινωνικής πλειοψηφίας.

Γιατί το ξέρετε καλά, πολίτες της Αθήνας, ο ΣΥΡΙΖΑ-Προοδευτική Συμμαχία δεν έγινε τυχαία, δεν έγινε από συγκυρία, δεν έγινε κατά λάθος από το 2012 και μετά. Η λαϊκή, η μεγάλη παράταξη της Αριστεράς, ο πυλώνας της προοδευτικής Παράταξης, το αποκούμπι, το στήριγμα των μη προνομιούχων, των αδικημένων, η φωνή όσων δεν έχουν φωνή σ’ αυτό τον τόπο, δεν έγινε τυχαία! Ήταν, είναι και θα είναι ο ΣΥΡΙΖΑ-Προοδευτική Συμμαχία ώριμο τέκνο της ανάγκης. Ο εκφραστής της ελπίδας των λαϊκών στρωμάτων. Ο βασικός πυλώνας της προοδευτικής Παράταξης στον τόπο μας. Όχι κόμμα διαμαρτυρίας. Ούτε συμπλήρωμα και πρόθυμος εταίρος στα σχέδια της Δεξιάς, όπως είναι το ΠΑΣΟΚ από το 2012. Αλλά κόμμα διακυβέρνησης. Κόμμα που θέλει να φέρει τον λαό στη διακυβέρνηση και στην εξουσία. Και θα φέρουμε τον λαό και την προοδευτική Παράταξη ξανά στη διακυβέρνηση του τόπου. Για να κάνουμε πράξη τα οράματα, τις αγωνίες, τις αξίες μας. Είμαστε και θα είμαστε εδώ, μαζί. Για να υπερασπιστούμε κάθε κοινωνική ομάδα που βρίσκεται στο στόχαστρο μιας δεξιάς πολιτικής, που γεννά βαρβαρότητα. Για να δώσουμε ανάσα στη δημοκρατία και χώρο στην αντίσταση. Είμαστε και θα είμαστε εδώ, δίπλα σε κάθε πολίτη που θα αναζητά το δίκιο του. Όρθιοι, με τα όπλα της δημοκρατίας, του λόγου και της ψήφου. Με το δίκιο των θέσεων, των ιδεών και των αξιών μας. Με αυτά τα όπλα, σας καλώ να δώσουμε τη δύσκολη μάχη της Κυριακής. Και μέχρι την κάλπη, σε κάθε γειτονιά, σε κάθε χώρο εργασίας, σε κάθε σπίτι, άνθρωπο τον άνθρωπο, να διεκδικήσουμε την κάθε ψήφο. Με λογισμό αλλά και με όνειρο θα δώσουμε αυτό τον αγώνα, τον αγώνα των ιδεών μας, τον αγώνα των αξιών μας. Τον αγώνα της αξιοπρέπειας. Για μια δίκαιη κοινωνία, για ευημερία για όλες και για όλους. Πάμε λοιπόν μέχρι τη νίκη! Πάμε μπροστά! Για κοινωνική δικαιοσύνη, για ευημερία για όλους! Πάμε μπροστά και θα νικήσουμε! Γεια σας, καλή δύναμη, καλό αγώνα!

Το ότι γεμίσαμε σήμερα αυτή την πλατεία, είναι πιο σημαντικό από κάθε άλλη φορά που τη γεμίσαμε. Σήμερα είναι μια από τις πιο σημαντικές στιγμές. Και θα είναι και τη Δευτέρα μία από τις πιο σημαντικές στιγμές. Γιατί θα έχουμε ένα καλό, νικηφόρο αποτέλεσμα και θα είμαστε πιο δυνατοί, πιο αποφασισμένοι, πιο πεισμωμένοι. Δεν θα γίνουμε ποτέ συμπλήρωμα στα σχέδια των πολιτικών μας αντιπάλων. Θα είμαστε, εδώ, εμπόδιο στα δικά τους σχέδια της ισοπέδωσης και δίπλα σε κάθε πολίτη, σε κάθε κοινωνική ομάδα που το έχει ανάγκη. ΣΥΡΙΖΑ, ώριμο τέκνο της κοινωνικής ανάγκης. Πάμε μαζί λοιπόν! Πάμε μαζί μέχρι τη νίκη. Γεια σας!