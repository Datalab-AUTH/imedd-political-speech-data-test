Σας ευχαριστώ θερμά για αυτή την υποδοχή. Σας ευχαριστώ θερμά και επειδή έχω καιρό να έρθω εδώ στην Κατερίνη, είμαι πολύ χαρούμενος και ευτυχής σήμερα που σας βλέπω εδώ όρθιους και αποφασισμένους όσο ποτέ. Είμαστε όρθιοι και αποφασιμένοι γιατί δεν δίνουμε αυτή τη μάχη για το κομματικό μας συμφέρον αλλά δίνουμε αυτή τη μάχη διότι η κοινωνία έχει ανάγκη μια δύναμη που θα στηρίζει τα συμφέροντα της, που θα στέκεται όρθια, που θα παλεύει, που θα αγωνίζεται για το δημόσιο συμφέρον. 

Είμαι σήμερα προβληματισμένος, καθώς ερχόμουνα στην Κατερίνη, καθώς διάβασα μια είδηση στα μέσα μαζικής ενημέρωσης. Χθες στην Κω μια 63χρονη γυναίκα ξεψύχησε στην καρότσα ενός αγροτικού αυτοκινήτου, καθώς την μεταφέρανε στο νοσοκομείο. Και τη μεταφέραμε με καρότσα αγροτικού αυτοκινήτου στο νοσοκομείο γιατί; Η Κως έχει από τότε που ήμασταν εμείς, είχαμε φροντίσει, 3 ασθενοφόρα ΕΚΑΒ, αλλά δεν έχει προσωπικό για να τα λειτουργήσουν. Και αναρωτιέμαι, είναι δυνατόν στο 2023 να φεύγουν συνάνθρωποί μας σαν το σκυλί πάνω σε μια καρότσα αγροτικού, επειδή δεν υπάρχει η έγνοια, η μέριμνα, τα κονδύλια εκείνα προκειμένου ο κάθε άνθρωπος, όπου και αν βρίσκεται, σε κάθε γωνιά της χώρας μας να αισθάνεται ασφαλής; 

Να λοιπόν τι θα πει δίκαιη κοινωνία και να λοιπόν, τι θα πει ευημερία για όλους που είναι το σύνθημα μας σε αυτή την εκλογική αναμέτρηση. Δίκαιη κοινωνία και ευημερία για όλους σημαίνει να μην έχουν δυνατότητα να σώσουν τη ζωή τους, αν κάτι τους συμβεί, μονάχα όσοι είναι στα αστικά κέντρα και μονάχα όλοι όσοι έχουν την οικονομική δυνατότητα. Αλλά ο κάθε πολίτης να έχει τα αυτονόητα. 

Το 2019 του Δεκέμβρη αφήσαμε το εθνικό σύστημα Υγείας να το υπηρετούν, φεύγοντας τότε 108.000 εργαζόμενοι, γιατροί και νοσηλευτές. Το Δεκέμβριο του 2012, πριν από 6 μήνες, από 108.000 έφτασαν στους 84.000. Παρά το γεγονός ότι περάσαμε μια πανδημία, παρά το γεγονός ότι αυτή η πανδημία μας έκανε όλους να σκεφτόμαστε ότι πρέπει να ενισχύσουμε το εθνικό σύστημα υγείας. Συρρικνώθηκε το προσωπικό. Δεν αντικαταστάθηκαν οι άνθρωποι που έφυγαν και τούτη την ώρα σ'όλη την Ελλάδα βιώνουμε μια κατάσταση διάλυσης των δημόσιων νοσοκομείων. Τα ξέρετε καλά κι εσείς εδώ στην Κατερίνη, την περίοδο της πανδημίας με τα αρνητικά ρεκόρ που είχατε σε απώλειες συνανθρώπων μας. 

Να λοιπόν, γιατί αξίζει σε αυτήν έστω την προεκλογική περίοδο, διότι την προηγούμενη δεν τα καταφέραμε, να θέσουμε στο επίκεντρο της συζήτησης τα μεγάλα προβλήματα που απασχολούν την ελληνική κοινωνία. Αυτά τα μεγάλα ζητήματα που πρέπει να μας απασχολήσουν. Εμείς κυβερνήσαμε σε πολύ δύσκολες συνθήκες, ίσως στις πιο δύσκολες συνθήκες που έχει περάσει ποτέ κυβέρνηση από τον τόπο. Και καταφέραμε παρόλα αυτά, με τα λάθη μας, με τις αστοχίες μας, να βγάλουμε τη χώρα από τα μνημόνια και την επιτροπεία, να ρυθμίσουμε το δημόσιο χρέος και να αφήσουμε 37 δισεκατομμύρια στα δημόσια ταμεία. Αυτό καταφέραμε εμείς. Εμείς δεν είχαμε την ευχέρεια όπως είχαν οι επόμενοι από εμάς να δαπανήσουμε 60 δις. Είχαμε την υποχρέωση να μαζέψουμε σχεδόν 40 στα δημόσια ταμεία για να βγάλουμε τη χώρα από τα μνημόνια και τη χρεοκοπία. Και το κάναμε με εντιμότητα. Το κάναμε με εντιμότητα.

Αναρωτιέμαι, οι επόμενοι που είχαν τη δυνατότητα να δαπανήσουν 60 δις. Που πήγαν αυτά τα χρήματα; Τι έχει μείνει σήμερα για να αποτελεί ένα ανάχωμα στην κρίση; Ένα αποκούμπι, ένα στήριγμα για τη μεγάλη κοινωνική πλειοψηφία; Δείτε πως είναι τα δημόσια νοσοκομεία. Δείτε πως είναι τα δημόσια σχολεία. Έρχομαι από το Λαγκαδά της Θεσσαλονίκης, όπου τα παιδιά κάνουν μάθημα σε κοντέινερ. Δείτε πως είναι το κράτος το κοινωνικό, η κοινωνική πρόνοια. 

Δεν έχει γίνει δυστυχώς τίποτα από αυτά τα 60 δισεκατομμύρια, τα οποία ήταν μια ευκαιρία, μια ευκαιρία προκειμένου η χώρα μετά από μια δεκαετή κρίση, να μπορέσει να επουλώσει τις πληγές στην κοινωνία. Και το μεγάλο ερώτημα είναι πού πάμε; Ποια είναι η επόμενη μέρα; Τι είναι αυτό που μας ξημερώνει και εγώ είμαι αποφασισμένος να βάλουμε στη συζήτηση τα μεγάλα ζητήματα. Ένα είναι δημόσια υγεία, ένα δέυτερο, σας απασχολεί είμαι βέβαιος, όλους και όλες, ανεξάρτητα από τι ψηφίσατε στις εκλογές, το μεγάλο ζήτημα της λεηλασίας του εισοδήματος. Το μεγάλο ζήτημα της ακρίβειας. Το γεγονός ότι την τρίτη εβδομάδα του μήνα σώνεται το εισόδημα ότι δεν μπορούμε πια να περάσουμε έξω από τα σούπερ μάρκετ, καθώς οι ανατιμήσεις είναι καθημερινές. Πώς θα αντιμετωπιστεί λοιπόν το μεγάλο ζήτημα της ακρίβειας; 

Μας λέει ο κύριος Μητσοτάκης ότι δεν έβαλε φόρους 4 χρόνια τώρα. Δεν υπάρχει μεγαλύτερο ψέμα. 4,5 δισεκατομμύρια αυξήθηκαν οι φόροι, αλλά αυξήθηκαν στους πολλούς, στη μεσαία τάξη και στους αδύναμους. Διότι όταν έχουμε μια ακρίβεια τρομακτική σαν αυτή που είχαμε τα τελευταια 2 χρόνια, όταν το καλάθι του νοικοκυριού από 50 € πηγαίνει στα 100 €, δεν χρειάζεται να αυξήσεις τους συντελεστές φορολόγησης για να αυξήσεις τη φορολογία, αρκεί να τους κρατήσεις σταθερούς. Όταν από τα 50 πάει στα 100 € το καλάθι του νοικοκυριού, διπλασιάζεται ο φόρος που πληρώνει ο  πολίτης. Όταν από τα 50 € που χρειαζόσουν για να γεμίσεις ένα ρεζερβουάρ στο βενζινάδικο πάει στα 100 € διπλασιάζεται ο φόρος που πληρώνει ο πολίτης, όταν οι συντελεστές των έμμεσων φόρων παραμένουν σταθεροί. Και να λοιπόν τώρα 4,5 δισεκατομμύρια το '22 περισσότερα έσοδα και 1,5 δισεκατομμύριο το '23 το πρώτο τετράμηνο. 6 δις περισσότερους φόρους έχει επιβάλει ο κύριος Μητσοτάκης με αυτή την πολιτική του. Μας είπε ότι η κρίση βεβαίως και η ακρίβεια ήταν εισαγόμενη. Ναι, αλλά η αισχροκέρδεια ήταν ελληνική, διότι η Κομισιόν συνέστησε σε όλες τις χώρες της ΕΕ να μειώσουν τους συντελεστές της έμμεσης φορολόγησης. Ξέρετε ποιοί μόνο δεν τους μείωσαν; 3 χώρες. Η Σλοβακία, η Μάλτα και η Ελλάδα. 3 μονάχα χώρες δεν μείωσαν τους συντελεστές της έμμεσης φορολόγησης. 

Προσπαθούν τώρα να μας πείσουν με αλχημείες και με ψέματα, κάνοντας τη νύχτα μέρα και τη μέρα νύχτα ότι δήθεν αν μειώνανε το φόρο προστιθέμενης αξίας θα ευνοούσαν τους πλούσιους. Αλήθεια, νοιάζονται τόσο πολύ, μη και δεν ευνοήσουν τους πλούσιους αυτοί που δώσανε 10 δισεκατομμύρια ευρώ απευθείας, 15 δισεκατομμύρια ευρώ απευθείας αναθέσεις σε ημέτερους και 10 δισεκατομμύρια ευρώ επιδοτήσεις που πηγαίνουν κατευθείαν στα καρτέλ της ενέργειας, της διύλισης και στα σούπερ μάρκετ;

Ποιος μπορεί να μας πείσει για κάτι τέτοιο; Να λοιπόν, ποια είναι η μεγάλη αλήθεια που πρέπει να τεθεί στο τραπέζι σε αυτή την εκλογική αντιπαράθεση. Γιατί ναι, σεβόμαστε τη λαϊκή ετυμηγορία της κάλπης, της εικοστής πρώτης του Μάη όμως αυτή ήταν μια κάλπη με την απλή αναλογική, στην οποία είχαμε όραμα, αλλά εγκλωβιστήκαμε στρατηγικά. Είχαμε όραμα να αλλάξουμε το πολιτικό σύστημα, να έχουμε κυβερνήσεις συνεργασίας στη βάση προγραμματικών συγκλίσεων, αλλά όταν εμείς δίναμε το χέρι στις άλλες προοδευτικές δυνάμεις, αυτές κοιτάζαν πώς θα κόψουν το δικό μας χέρι και έκαναν μονομέτωπο ενάντια στον ΣΥΡΙΖΑ, αντί να ασχολούνται με αυτόν που κυβερνά, με αυτόν που εφαρμόζει την πολιτική του. Σήμερα λοιπόν είναι μια άλλη κάλπη μπροστά μας, όχι με απλή αναλογική, αλλά είναι μια κάλπη με την ενισχυμένη αναλογική, με 50 έδρες μπόνους. Και τι λέει αυτή η κάλπη της ενισχυμένης αναλογικής; Ότι όποιος βγει πρώτος θα μας κυβερνήσει για άλλα 4 χρόνια. Και ποια είναι τα εναλλακτικά προγραμματικά σχέδια που αντιπαρατίθενται σε αυτή τη κάλπη; 

Εγώ δεν βλέπω άλλο, βλέπω αυτό που εφαρμόζει ο κ. Μητσοτάκης που λέει αισχροκέρδεια, που λέει ιδιωτικά συμφέροντα, που λέει ιδιωτικοποίηση, ακόμα και για το νερό ιδιωτικοποίηση, που λέει διάλυση του Εθνικού Συστήματος Υγείας που λέει ακρίβεια και δεν γίνεται αλλιώς και ένα εναλλακτικό σχέδιο που είναι το σχέδιο του ΣΥΡΙΖΑ. Δεν βλέπω άλλο εναλλακτικό σχέδιο άλλων κομμάτων. 

Το ΚΚΕ δεν ενδιαφέρεται για το πώς θα κυβερνηθεί ο τόπος. Λέει όλοι ίδιοι είναι και αυτοί που εφαρμόζουν διάλυση των εργασιακών σχέσεων και αυτοί θέλουν τις συλλογικές συμβάσεις και αυτοί που θέλουν αύξηση του μισθού. Τους νοιάζει μονάχα να μεγαλώσουν το δικό τους το χωράφι.

Και βλέπω ότι το ΚΙΝΑΛ είναι τα ίδια χειρότερα. Το μόνο που τους νοιάζει, λέει, είναι κάποια στιγμή να ξανά γίνουν χαλίφηδες στη θέση του χαλίφη. Δεν τους νοίαζει αν θα κυβερνά ο Μητσοτάκης και η Νέα Δημοκρατία. Καθόλου δεν τους νοίαζει. Αν τους ένοιαζε θα δίνανε και αυτοί το χέρι της συνεργίας για να μην χάσουμε την μεγάλη ευκαιρία της απλή αναλογικής. Μάλιστα είπαν και προεκλογικά ότι δεν θα είχαν κανένα πρόβλημα να συνεργαστούν με τη Νέα Δημοκρατία, μονάχα του πρόσωπο τους έλλειπε.

Ε λοιπόν εμείς λέμε: θα μείνουμε όρθιοι και θα καλέσουμε τον ελληνικό λαό να μας στηρίξει. Διότι ο τόπος χρειάζεται να έχει μια ισχυρή δύναμη κοινωνικής αντίστασης. Τη λαίλαπα, τη λαίλαπα της ακρίβειας, τη λαίλαπα της κοινωνικής λεηλασίας, δεν θα αφήσουμε μια ανεξέλεγκτη και παντοδύναμη δεξιά να τα αλώσει όλα. Χρειάζεται ο τόπος να έχει μια ισχυρή δύναμη αντίστασης. Θα δώσουμε τη μάχη μέχρι το τελευταίο δευτερόλεπτο, για να ανατρέψουμε τους συσχετισμούς γιατί γνωρίζουμε και το είδαμε και εμείς, το πάθαμε και εμείς στην προηγούμενη κάλπη. 4 μέρες πριν, οι δημοσκοπήσεις έδιναν άλλους συσχετισμούς. Πάνω στην κάλπη, αποφάσισε το 20% των πολιτών. Μέχρι το τελευταίο δευτερόλεπτο θα δώσουμε τη μάχη για να ανατρέψουμε τους συσχετισμούς. Σε κάθε περίπτωση, όμως, μια υπόσχεση δίνουμε ότι θα είμαστε εδώ, μαζί, όρθιοι, να δώσουμε την μάχη για τον αγρότη, για τον κτηνοτρόφο, για τον εργαζόμενο, για τον μισθωτό, για τον άνεργο, για τις νέες και τους νέους. Διότι το μέλλον διαρκεί πολύ. Και το μέλλον μπροστά μας δυστυχώς δεν θα είναι εύκολο και χρειάζεται να κρατήσουμε στις χούφτες μας... Πώς το έλεγε ο ποιητής; Να κρατήσουμε στις χούφτες μας νερό γιατί έρχονται άγριοι μήνες μπροστά μας. Θα είμαστε εδώ και θα παλεύουμε μαζί.

Θα βάλουμε λοιπόν στο τραπέζι της συζήτησης τα θέματα της φορολογίας. Γιατί όπως είπε και η Κομισιόν, τέλος του '23, τέλος τα επιδόματα. Και τι θα γίνει μετά; Πώς θα ζήσει ο κόσμος μετα; Αν δεν πέσει ο ΦΠΑ; Αν δεν δει πλαφόν στην κερδοφορία των καρτέλ της ενέργειας και της διύλισης και της εφοδιαστικής αλυσίδας; Πώς ακριβώς θα προχωρήσουμε; 

Θα βάλουμε όμως και άλλα θέματα. Θα βάλουμε και το θέμα των συντάξεων. Θα βάλουμε το θέμα του ότι υποσχεθήκανε ότι θα κρατήσουν την 13η, που τους δώσαμε εμείς το '18, και την κόψανε. Ότι δεν έχουν δώσει πίσω τα αναδρομικά που αποφάσισε το Συμβούλιο της Επικρατείας. Θα δώσουμε λοιπόν την μάχη ώστε να μπορεί ο συνταξιούχος, οι απόμαχοι της δουλειάς, να έχουν αξιοπρέπεια. Αυτή είναι η λέξη. Αξιοπρέπεια. Διότι μπορεί να έμεινε η σύνταξη ίδια από 19 ως σήμερα, ούτε αυξήθηκε ούτε μειώθηκε, μόνον 7% που ήτανε η αύξηση που εμείς είχαμε ψηφίσει το '18, αλλά το κρίσιμο θέμα είναι ότι με την ακρίβεια λένε τα στατιστικά, λέει Eurostat, όσοι έχουν εισόδημα έως 700 € έχουν υποστεί μείωση της αγοραστικής τους δύναμης 40%, δηλαδή η σύνταξη το '23 είναι 40% μικρότερη από ότι ήταν η σύνταξη το '19. Άρα λοιπόν θα είμαστε εδώ για να σταθούμε δίπλα και στους ανθρώπους αυτούς και στους απόμαχους της δουλειάς. 

Θα είμαστε όμως εδώ για να σταθούμε δίπλα και στις 700.000 οικογένειες που σήμερα αγωνιούν ότι μπορεί να χάσουν το σπίτι τους διότι έχουν περάσει 700.000 ενυπόθηκα δάνεια στα funds από τις τράπεζες και αναμένεται ένα τσουνάμι πλειστηριασμών την επόμενη μέρα. Τα funds που αγόρασαν αυτά τα δάνεια στο 20% της αξίας και θέλουν να βγάλουν το 100%. Χθες διάβαζα μια ακόμα είδηση, μετά τον ανάπηρο στη Χαλκιδική που ακόμα μένει έξω από το σπίτι του, διότι ήταν εγγυητής σε ένα δάνειο του άνεργου γιου του, μια μητέρα μονογονεϊκής οικογένειας στα άνω πετράλωνα, με το ανάπηρο παιδί της, της κάνανε έξωση. Κινητοποιήθηκε η αλληλεγγύη της γειτονιάς, η αλληλεγγύη των απλών ανθρώπων και διώξαν τα κοράκια, αλλά παραμένει και καιροφυλακτεί. Αυτές οι εικόνες θα είναι εικόνες καθημερινότητας την επόμενη τετραετία. 

Για αυτό λοιπόν εμείς λέμε ότι έχουμε μπροστά μας 15... 3 εβδομάδες. 3 βδομάδες. Αυτές τις 3 εβδομάδες πρέπει να κάνουμε ότι περνάει από το χέρι μας για να ανατρέψουμε αυτούς τους συσχετισμούς; Όχι, επαναλαμβάνω, για το κομματικό μας συμφέρον, αλλά για το κοινωνικό συμφέρον, για να σταματήσουμε να βλέπουμε εικόνες σαν και αυτή, στα Άνω Πετράλωνα, τη Χαλκιδική και την Κω... Για να σταματήσουμε να βλέπουμε αυτές τις εικόνες: άνθρωποι να ξεψυχάνε στις καρότσες αγροτικών αυτοκινήτων επειδή δεν υπάρχει το ΕΚΑΒ. Για να μπει ένα τέλος σε αυτή την αισχροκέρδεια, σε αυτή την ακρίβεια.

Και θέλω να κλείσω λέγοντας σας το εξής: Μας είπε προεκλογικά ο άριστος του κύριου Μητσοτάκη, ο πρώην σύμβουλος του Συνδέσμου Ελλήνων Βιομηχάνων ο κύριος Σκέρτσος, ο οποίος έχει έρθει με ατζέντα στο Μαξίμου, δεν είναι παίξε γέλασε. Το σχέδιο Πισσαρίδη, αν θυμάστε, που είναι διάλυση της μεσαίας τάξης. Μας είπε ότι το πρόγραμμά μας δεν είναι κοστολογημένο και περιέφερε ένα παλιόχαρτο, δεξιά και αριστερά, που ήτανε δήθεν, έλεγε, επίσημο χάρτη του Γενικού Λογιστηρίου του κράτους. Να δείτε πόσο απατεώνες είναι. Ήταν ένα παλιόχαρτο που το 'φτιαξε στον υπολογιστή του και περιέφερε, δήθεν, ότι ήταν με τις υπογραφές του γενικού λογιστηρίου. Και οταν εγω προχθες ειπα «κύριε Μητσοτάκη, ελάτε, πάμε στο γενικό λογιστήριο, πάμε στο γραφείο προϋπολογισμού της Βουλής, σ' όποιον ανεξάρτητο φορέα θέλετε, και το δικό μας, αλλά και το δικό σας πρόγραμμα, να το κοστολογήσουμε. Ελάτε όμως την επόμενη μέρα να κάνουμε και μια δημόσια ανοιχτή τηλεοπτική αντιπαράθεση, οι δυο μας, όλος ο ελληνικός λαός να ακούσει τις προτάσεις μας, ποια είναι τα δύο εναλλακτικά προγράμματα τα οποία θα κριθούν στην κάλπη». Η απάντησή του ήταν όχι και στο ένα, όχι και στο άλλο. Και φοβάται να συζητήσουμε και φοβάται να πάει αυτό το παλιόχαρτο για να κοστολογηθεί σε έναν επίσημο φορέα. Με το ψέμα όμως δεν μπορείς να πας πολύ μπροστά. Το ψέμα έχει κοντά ποδάρια. Είμαι βέβαιος ότι ο ελληνικός λαός θα το συνειδητοποιήσει. Μακάρι να το συνειδητοποιήσει το συντομότερο δυνατό. Εμείς θα αγωνιστούμε και θα παλέψουμε γι' αυτό, μέχρι τελευταία στιγμή.

Και σας καλώ όλες και όλους να ενώσετε δυνάμεις σε αυτό τον αγώνα. Ιδιαίτερα θέλω να απευθυνθώ σε όσες και όσους δεν ψήφισαν τον ΣΥΡΙΖΑ, αλλά συνειδητοποιούν ότι αυτό που έρχεται είναι πολύ σκληρό και θέλουν να εναντιωθούν στην προοπτική μιας παντοδύναμης ή αυτοδύναμης νέας δημοκρατίας. Τους καλώ να συνειδητοποιήσουν τούτη την ώρα δεν υπάρχει άλλη επιλογή. Το σχέδιο της δεξιάς είναι ψηφίστε μικρά κόμματα. Οπουδήποτε αλλού να πάει η αμφισβήτηση στην κυβέρνηση της Νέας Δημοκρατίας αρκεί να μην πάει στο ΣΥΡΙΖΑ. Θέλουν τον πολυκερματισμό και τον κατακερματισμό της αντιπολίτευσης για να είναι ανεξέλεγκτοι την επόμενη μέρα. 

Σας καλούμε λοιπόν όλους και όλες, παρά τις διαφωνίες που μπορεί να έχετε μαζί μας, παρά τις επιφυλάξεις που μπορεί να έχετε μαζί μας να ενώσετε στις 25 του Ιούνη τη δύναμη και τη φωνή σας, στην κάλπη του ΣΥΡΙΖΑ. Για να είμαστε όσο πιο ισχυροί. Για να αποτρέψουμε την κοινωνική λεηλασία. Όλοι μαζί μπορούμε να πετύχουμε την ανατροπή, θα κάνουμε το αδύνατο δυνατό γι' αυτό. Να 'στε καλά! Σας ευχαριστώ θερμά! Καλή δύναμη και καλό αγώνα! Και να ξέρετε χαμένοι είναι μονάχα οι αγώνες που δεν δίνονται. Εμείς θα τον δώσουμε αυτόν τον αγώνα ως το τέλος. Γεια σας!



