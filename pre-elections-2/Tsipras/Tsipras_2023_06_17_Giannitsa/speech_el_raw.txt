Σας ευχαριστώ θερμά γι'αυτή τη ζεστή, την πολύ ζεστή υποδοχή που μου επιφυλάξατε σήμερα εδώ πολίτες των Γιαννιτσών και της Πέλλας. Σας ευχαριστώ θερμά. Είναι για μένα μια πολύ συγκινητική στιγμή να σας βλέπω όλους εσάς εδώ μια βδομάδα πριν από μια κρίσιμη εκλογική αναμέτρηση, να δίνετε το μήνυμα «επιτρέπεται να πέσεις, επιβάλλεται να σηκωθείς και να παλέψεις». Θα παλέψουμε μέχρι το τελευταίο δευτερόλεπτο, μέχρι να κλείσει η κάλπη για να ανατρέψουμε αυτόν τον συσχετισμό. Θα παλέψουμε όχι για λογαριασμό του δικού μας συμφέροντος του κομματικού, αλλά για λογαριασμό της κοινωνίας που έχει ανάγκη έναν ΣΥΡΙΖΑ ισχυρό, που έχει ανάγκη να είναι δυνατή, να είναι δυνατός ο πυλώνας της προοδευτικής παράταξης του τόπου και στις εκλογές και την επόμενη μέρα. Και θέλω σήμερα εδώ απέναντί σας να δεσμευτώ για ένα πράγμα: Θα πάμε μαζί να δώσουμε αυτή τη μάχη μέχρι την κάλπη, αποφασιστικά δυνατά, με αισιοδοξία και θα είμαστε μαζί και στις 25 αλλά και στις 26 του μήνα. Θα συνεχίσουμε μαζί να αγωνιζόμαστε για τις ανάγκες της κοινωνίας, να αγωνιζόμαστε για τα συμφέροντα και τα δικαιώματα των εργαζομένων, των αγροτών, των παραγωγών, των μικρομεσαίων επαγγελματιών, για τα συμφέροντα των μη προνομιούχων Ελλήνων. Για αυτό γεννήθηκε ο ΣΥΡΙΖΑ, για αυτό είναι εδώ ο ΣΥΡΙΖΑ-Προοδευτική Συμμαχία, γι' αυτό θα είναι και αύριο εδώ. Θέλω να ξέρετε ένα πράγμα. Ο ΣΥΡΙΖΑ-Προοδευτική Συμμαχία δεν είναι ούτε θα γίνει κόμμα διαμαρτυρίας. Δεν είναι ούτε θα γίνει συμπλήρωμα της κυβερνητικής εξουσίας των πολιτικών μας αντιπάλων, της Δεξιάς. Ο ΣΥΡΙΖΑ είναι και θα παραμείνει κόμμα εξουσίας. Θα διεκδικήσουμε κάθε ελπίδα, κάθε δυνατότητα σε αυτή την κάλπη της 25ης του Ιούνη αλλά θα είμαστε εδώ σε κάθε περίπτωση για να ξανακάνουμε πολύ σύντομα μεγάλη, δυνατή την προοδευτική παράταξη με πυλώνα τον ΣΥΡΙΖΑ-Προοδευτική Συμμαχία για να φέρουμε σε αυτό τον τόπο προοπτική, ελπίδα και την αλλαγή την κυβερνητική που είναι αναγκαιότητα, είναι αναγκαιότητα κοινωνική. Θέλω πολίτες της Πέλλας, των Γιαννιτσών, να σας πω και της ευρύτερης περιοχής εδώ της Πέλλας και της Έδεσσας -ήμουνα πριν από λίγες μέρες εκεί- θέλω να σας πω ότι έχουμε αποφασίσει να θέσουμε σε αυτήν την προεκλογική περίοδο επί τάπητος τα μεγάλα προβλήματα που αντιμετωπίζει η ελληνική κοινωνία. 


Γνωρίζουμε ότι αυτό δεν το επιθυμούν οι πολιτικοί μας αντίπαλοι. Έχουν την πρωτοκαθεδρία, την κυριαρχία στα μέσα μαζικής ενημέρωσης. Έχουνε τη δυνατότητα να κάνουν έναν επικοινωνιακό πόλεμο για να συζητάμε οτιδήποτε άλλο εκτός από τα μεγάλα προβλήματα. 


Όμως θέλουμε αυτές τις 7 μέρες που έμειναν να εξηγήσουμε στον ελληνικό λαό τι διακυβεύεται στις 25 του Ιούνη. Στις 25 του Ιούνη διακυβεύεται ποιος και με ποιο πρόγραμμα θα κυβερνήσει τη χώρα για τα επόμενα 4 χρόνια. Και στις 25 του Ιούνη δεν ψηφίζουμε με απλή αναλογική. Ψηφίζουμε με το γνωστό το παλιό σύστημα που θέτει εκβιαστικά διλήμματα στους πολίτες. Δεν ήταν δική μας επιλογή αυτή, αλλά αυτό είναι τώρα το σύστημα. Ο πρώτος θα πάρει 50 έδρες μπόνους, ας το έχουμε στο μυαλό μας αυτό. Αυτή λοιπόν την Κυριακή διακυβεύεται πώς θα κυβερνηθεί η χώρα και τι απαντήσεις θα δοθούν στα μεγάλα προβλήματα της κοινωνίας. 


Τα μεγάλα προβλήματα της κοινωνίας είναι η ακρίβεια που λέει δηλαδή το εισόδημα, που τα νοικοκυριά την τρίτη εβδομάδα δεν έχουν δυνατότητα να πάνε στο σούπερ μάρκετ, διότι σώνεται το εισόδημα. Είναι οι υψηλοί λογαριασμοί στο ρεύμα που λεηλατούν το εισόδημα. Είναι η αδυναμία των παραγωγών, των αγροτών να κρατηθούν στην ύπαιθρο. 


Τα μεγάλα προβλήματα έχουν να κάνουν με την κατάρρευση του Εθνικού Συστήματος Υγείας. Με τα δημόσια νοσοκομεία, τα οποία είναι στη χειρότερη κατάσταση από τότε που δημιουργήθηκε το ΕΣΥ. 


Τα μεγάλα προβλήματα της καθημερινότητας έχουν επίσης να κάνουν με τα σχολεία και τα πανεπιστήμια μας. Τα σχολεία που είναι γεμάτα αναπληρωτές καθηγητές, 30% αναπληρωτές και τα πανεπιστήμια μας που δεν έχουν τη δυνατότητα να δώσουνε εφόδια και προοπτική στους νέους ανθρώπους. 


Τα μεγάλα προβλήματα έχουν να κάνουνε με αυτό το τσουνάμι των πλειστηριασμών που έρχεται αν δεν υπάρξει εναλλακτική πρόταση από αυτή που σχεδιάζει ο κύριος Μητσοτάκης και η Νέα Δημοκρατία που έχει περάσει τα ενυπόθηκα δάνεια στα funds.


Τα μεγάλα προβλήματα έχουν να κάνουν επίσης με τις μεγάλες δυσκολίες των νέων ανθρώπων να μπορέσουνε να πιάσουν ένα σπίτι όταν τα ενοίκια έχουν πάει στο Θεό. 


Τα μεγάλα προβλήματα που ζούμε, που γνωρίζουμε, που αντιλαμβανόμαστε έχουν να κάνουνε με το γεγονός ότι δεν μπορεί μια οικονομία να στηρίζεται σε επιδόματα και σε pass. Γιατί όταν αυτά θα τελειώσουν, θα βρεθούμε ξανά ξεκρέμαστοι. 


Αυτά τα μεγάλα ζητήματα θέλουμε να θέσουμε επί τάπητος. Και για την περιοχή σας που γνωρίζω ότι είναι μια αγροτική περιοχή, μια περιοχή που στηρίζεται η οικονομία της στην παραγωγή, στην παραγωγή του ροδάκινου, του ακτινιδίου, του κερασιού, στην παραγωγή αγροτικών ποιοτικών προϊόντων. Και ξέρω τα μεγάλα προβλήματα που αντιμετωπίζει ο αγροτικός κόσμος. 3 συνεχόμενες χρονιές με μεγάλες καταστροφές, καθώς η κλιματική αλλαγή έχει μετατραπεί σε κλιματική κρίση. Την άνοιξη του '21. Η άνοιξη του '21 είχε παγετούς που δημιουργήσανε τρομακτικά προβλήματα, συρρίκνωσαν σχεδόν κατά 50% την παραγωγή και οι αποζημιώσεις του ΕΛΓΑ ήταν ανύπαρκτες. Τα ίδια είχαμε και το '22. Σήμερα, φέτος, το '23 έχουμε ένα συνδυασμό, συνδυασμό πολλών προβλημάτων όχι μόνο της κλιματικής κρίσης, αλλά η ακρίβεια, η ακρίβεια και η αύξηση του κόστους παραγωγής έχει δημιουργήσει τεράστια προβλήματα, το ενεργειακό κόστος. Ταυτόχρονα όμως, το γεγονός ότι μόνο στην Ελλάδα έχουμε αυτή την τεράστια απόσταση από την τιμή που πουλάει ο παραγωγός στο χωράφι μέχρι την τιμή που βρίσκει ο καταναλωτής στο ράφι, που είναι κατά μέσο όρο 300% και για ορισμένα προϊόντα όπως το ακτινίδιο φτάνει τα 700%. Γιατί συμβαίνει αυτό; Γιατί έχουν αφεθεί οι μεσάζοντες να θησαυρίζουν ανεξέλεγκτοι χωρίς ελεγκτικούς μηχανισμούς και ενώ ο παραγωγός και ο καταναλωτής πληρώνει τη νύφη. 


Θέλουμε λοιπόν να δώσουμε απαντήσεις εμείς σ αυτά τα προβλήματα. Και όχι μόνο στους παραγωγούς του ροδάκινου, του κερασιού, αλλά και σε όσους σε αυτήν τη σοδειά, σε αυτή τη σεζόν, δεν έχουν τη δυνατότητα να σπείρουν το μπαμπάκι, διότι οι καιρικές συνθήκες τους ανάγκασαν να πάνε 3 φορές σε επανασπορά. Σ'όλους αυτούς τους ανθρώπους, λοιπόν, θέλουμε να δώσουμε ένα μήνυμα. 


Η κυβέρνηση της Νέας Δημοκρατίας απαξίωσε τον ΕΛΓΑ και δεν μπορεί να υπάρξει αγροτική παραγωγή δίχως ρίσκο, το οποίο να καλύπτεται από το κράτος όταν δεν μπορεί να το επωμισθεί ο αγρότης και ο παραγωγός. 


Εμείς λοιπόν είχαμε ετοιμάσει ένα σχέδιο για την αλλαγή του κανονισμού του ΕΛΓΑ. Το σχέδιό μας προβλέπει διμερή χρηματοδότηση, δηλαδή διπλασιασμό των κονδυλίων του ΕΛΓΑ. Αυτά από πληρώνει ο παραγωγός με την εισφορά του και άλλα τόσα που θα δίνει ο κρατικός προϋπολογισμός, έχοντας ήδη εξασφαλίσει και τη δυνατότητα να αντλήσουμε πόρους από κοινοτικά κονδύλια και ταυτόχρονα, αλλάζαμε όλο τον κανονισμό, ώστε να μπορεί να προσαρμόζεται στις νέες συνθήκες της κλιματικής κρίσης για να μπορεί να καλύπτει τον παραγωγό, να καλύπτει τον αγρότη.


4 χρόνια τώρα η κυβέρνηση του κυρίου Μητσοτάκη άφησε τους παραγωγούς στο έλεος των μεσαζόντων, της ακρίβειας, της αύξησης του ενεργειακού κόστους, της αύξησης των αγροτοεφοδίων και τον κανονισμό, τη μελέτη για το νέο κανονισμό που τους αφήσαμε το '19, στα συρτάρια του Υπουργείου Αγροτικής Ανάπτυξης. Προσπαθήσανε να φέρουν κάποιες σκέψεις ακόμα και για ιδιωτικοποίηση του ΕΛΓΑ που θα ήταν ακόμα μεγαλύτερο σκάνδαλο. Τις απορρίψανε όμως η πραγματικότητα σήμερα είναι ότι ο ΕΛΓΑ είναι υποστελεχωμένος και οι αγρότες αφήνονται, οι παραγωγοί αφήνονται στη μοίρα τους και στο έλεος των καιρικών συνθηκών. 


Για αυτό λοιπόν εμείς λέμε είναι προτεραιότητά μας να στηρίξουμε τον μόχθο του παραγωγού.


Είναι προτεραιότητά μας επίσης να μειώσουμε το ενεργειακό κόστος. 


Σε όλη την Ευρώπη για να αντιμετωπιστεί αυτή η τρομακτική, ενεργειακή και πληθωριστική κρίση, η Κομισιόν έδωσε μια κατεύθυνση, μια οδηγία. Τι είπε; Μειώστε το φόρο προστιθέμενης αξίας και μειώστε τον ειδικό φόρο κατανάλωσης. Μόνο 3 χώρες στην Ευρώπη δεν μειώσανε τους έμμεσους φόρους: η Ελλάδα, η Σλοβακία και η Μάλτα. Γιατί λοιπόν, ο κύριος Μητσοτάκης δεν μείωσε τους έμμεσους φόρους; Ποιος ο λόγος; Ο λόγος ήτανε διότι ήθελε να αυξήσει τα δημόσια έσοδα και τα αύξησε λεηλατώντας τη μεγάλη πλειοψηφία της κοινωνίας ενάμιση χρόνο τώρα κατά 6 δισεκατομμύρια ευρώ. 6 δισεκατομμύρια ευρώ περισσότερους φόρους έχει πληρώσει η Ελληνίδα και ο Έλληνας μέσα από τη διατήρηση υψηλού ΦΠΑ. Και μην ακούτε αυτά που σας λένε ότι δεν αυξήσαμε τους συντελεστές. Όταν το καλάθι του νοικοκυριού πηγαίνει από τα 50 στα 100€, δεν είναι ανάγκη να αυξήσει το συντελεστή του ΦΠΑ για να αυξήσει τους φόρους. Διπλασιάζεται η φορολογία που εισπράττει το κράτος. Όταν γεμίζεις το ρεζερβουάρ του αυτοκινήτου με 60€ και τώρα με 120, δεν χρειάζεται να αυξήσεις τον φόρο. Διπλασιάζεται ο φόρος χωρίς να αυξήσεις το συντελεστή. Αυτό το σχέδιο, φίλες και φίλοι, γιατί έγινε; Έγινε για να ενισχύονται οι αδύναμοι με τα διάφορα επιδόματα, τα διάφορα pass; Όχι. Έγινε για να πηγαίνουν στοχευμένα όλα αυτά τα επιδόματα στα καρτέλ της ενέργειας, στα καρτέλ της διύλισης, στα καρτέλ της εφοδιαστικής αλυσίδας, για να κρατάνε ψηλά τις τιμές. Κι εμείς ρωτάμε: τι θα γίνει όταν σε 6 μήνες από σήμερα, όπως προαναγγέλλει η Ευρωπαϊκή Επιτροπή, τελειώσουν τα επιδόματα; Πώς θα στηρίζονται τα αδύναμα και μεσαία νοικοκυριά; Θα αφεθούν στη μοίρα τους. Οι τιμές θα παραμείνουν υψηλές. Ο φόρος προστιθέμενης αξίας θα παραμείνει υψηλός και δεν θα υπάρχουν ούτε τα επιδόματα. 


Και σε ό,τι αφορά τους αγρότες, τους παραγωγούς, εμείς λέμε ότι πέρα από τη μείωση του φόρου προστιθέμενης αξίας, πρέπει άμεσα να μειωθεί στο κατώτερο επιτρεπτό επίπεδο ο ειδικός φόρος κατανάλωσης. Ειδικά όμως για τον αγρότη και τον κτηνοτρόφο να καταργηθεί η καταβολή ειδικού φόρου κατανάλωσης για το αγροτικό και το κτηνοτροφικό πετρέλαιο. Αυτό θα σήμαινε στα 1000 λίτρα εξοικονόμηση ύψους 500 ευρώ για τον παραγωγό. 


Αυτές τις θέσεις, όμως, αυτές τις προτάσεις αρνείται ο κύριος Μητσοτάκης να τις συζητήσει ανοιχτά, πολιτισμένα, δημόσια, πέρα και έξω από την προπαγάνδα, τα fake news, τα ψέματα. Είχε υποσχεθεί ότι στη δεύτερη εκλογική αναμέτρηση θα γίνει μια τηλεοπτική συζήτηση μεταξύ μας, των δύο, το debate, το αρνήθηκε. Είχε υποσχεθεί, έστω ότι θα γίνει η τηλεοπτική συζήτηση των 5 πολιτικών αρχηγών. Βρήκε ευκαιρία το ναυάγιο, αυτή την τραγωδία για πάνω από 600 ψυχές για να ναυαγήσει και τη συζήτηση την τηλεοπτική. Γιατί δεν θέλει αυτή τη συζήτηση; Γιατί γνωρίζει πάρα πολύ καλά ότι αν μπούμε στην ουσία για το πώς θα κυβερνηθεί η χώρα, για το ποιες προτάσεις, ποιες σκέψεις για την επόμενη μέρα δεν θα μπορέσει να δημιουργήσει, να συνεχίσει να δημιουργεί αυτό το κλίμα το επικοινωνιακό ότι δήθεν έχει σχέδιο που μπορεί να οδηγήσει τη χώρα τολμηρά μπροστά όπως ο ίδιος λέει. Διότι δεν είναι μπροστά το να συνεχίζει η αισχροκέρδεια και λεηλασία του εισοδήματος. Δεν είναι μπροστά ο παραγωγός, ο αγρότης, ο κτηνοτρόφος να μην έχει τη δυνατότητα να μείνει στην ύπαιθρο. Δεν είναι μπροστά ο μικρομεσαίος επιχειρηματίας να απειλείται με λουκέτο στην επιχείρησή του. 


Και θέλω να πω δυο λόγια για την μικρομεσαία επιχείρηση διότι πολλή λάσπη, πολλά fake news, πολλή προπαγάνδα έπεσε στην προηγούμενη εκλογική αναμέτρηση. Ξέρετε, δεν θέλω να κρυφτώ πίσω από το δάχτυλό μου απέναντι σας. Ο ΣΥΡΙΖΑ κουβάλησε στις πλάτες του όλα τα βάρη και όλη τη λεηλασία που έγινε στα δημόσια ταμεία από τη μεταπολίτευση και μετά. Βρήκε μια χώρα χρεοκοπημένη με τα ταμεία άδεια. Ποιος την άφησε την χώρα χρεοκοπημένη; Το 2009, 15% έλλειμμα η κυβέρνηση, η παράταξη της Νέας Δημοκρατίας. Και ποιος την άφησε για δεύτερη φορά χρεοκοπημένη με άδεια ταμεία; Η κυβέρνηση του κυρίου Σαμαρά, το 2015. Δεν το βάλαμε στα πόδια, δώσαμε τη μάχη. Δίναμε τη μάχη της διαπραγμάτευσης με τους δανειστές, όταν οι αντίπαλοί μας φωνάζανε τότε «βάστα Σόιμπλε» και «γερά Γερούν». Δεν τα ξεχνάμε αυτά. 


Και δώσαμε τη μάχη να αναλάβουμε το φορτίο που δεν μας αναλογούσε για να βγάλουμε τη χώρα από τα μνημόνια και τη χρεοκοπία και τα καταφέραμε. Βγάλαμε τη χώρα από τα μνημόνια, παραδώσαμε γεμάτα τα δημόσια ταμεία με 40 δισεκατομμύρια ευρώ και ρυθμίσαμε το δημόσιο χρέος. Αυτό ήτανε το χρέος, το εθνικό. Τηρήσαμε το χρέος, το δικό μας απέναντι στην πατρίδα. Είμαστε περήφανοι για αυτό. Σε αυτή τη διαδικασία αναγκαστήκαμε, αναγκαστήκαμε να εφαρμόσουμε και πολιτικές που δεν ήταν δικές μας πολιτικές επιλογές. Ήταν οι επιβολές της τρόικα. 


Κάθε χαραμάδα όμως που βρίσκαμε σ αυτή τη σκληρή διαπραγμάτευση, την αξιοποιούσαμε για να υπερασπιστούμε τα συμφέροντα της κοινωνίας, το δημόσιο συμφέρον και θέλω να σας θυμίσω ήμασταν εμείς αυτοί που παρά το ότι είχαμε μνημόνια, εντάξαμε δυόμισι εκατομμύρια ανασφάλιστους συμπολίτες μας στο Εθνικό Σύστημα Υγείας για να έχουν ιατροφαρμακευτική περίθαλψη. 


Τώρα δεν υπάρχουν μνημόνια. Τα ταμεία είναι γεμάτα, τα αφήσαμε εμείς γεμάτα. Και εξαιτίας της πανδημίας, η κυβέρνηση Μητσοτάκη όχι μόνο δεν είχε την υποχρέωση να τηρήσει αυστηρούς δημοσιονομικούς κανόνες και να μαζέψει, όπως είχαμε εμείς υποχρέωση να μαζέψουμε 40 δις να βγει η οικονομία και η χώρα έξω από το νερό, αλλά είχε και την ευχέρεια να δαπανήσει πάνω από 60 δις προκειμένου να στηρίξει το Εθνικό Σύστημα Υγείας και την οικονομία την περίοδο της πανδημίας. Τι έκανε λοιπόν, είναι το μεγάλο ερώτημα. Τι έκανε για να αφήσει πίσω, να αφήσει πίσω ένα ανάχωμα στις κρίσεις που έρχονται την επόμενη μέρα, να στηρίξει το κοινωνικό κράτος και ιδιαίτερα το Εθνικό Σύστημα Υγείας; Το τι έκανε με το ΕΣΥ το βλέπετε, πηγαίνοντας μια βόλτα, περνώντας απ έξω ή ακόμα χειρότερα -όχι βόλτα, λάθος έκφραση- όταν είστε υποχρεωμένοι να πάτε στο δημόσιο νοσοκομείο, διότι ένας δικός σας άνθρωπος ή εσείς οι ίδιοι χρειάζεστε νοσηλεία και είδαμε τι έγινε με την πανδημία που στην αρχή πανηγύριζαν ότι τα πηγαίνουμε τέλεια αλλά στο τέλος ήμασταν η χειρότερη χώρα σε όλη την Ευρώπη σε αριθμό θανάτων σε αναλογία πληθυσμού, 38.000 απώλειες συμπολιτών. 


Θέλω να σας πω έναν αριθμό. Το 2019 αφήσαμε το ΕΣΥ με 6 μισι χιλιάδες μόνιμους γιατρούς και νοσηλευτές περισσότερους από ό,τι έχει σήμερα το 2023 το ΕΣΥ, ενώ έχει περάσει και η πανδημία. 

Άρα το μεγάλο και κρίσιμο ερώτημα για την επόμενη μέρα είναι, θέλουμε δημόσια υγεία ή δεν θέλουμε; Η απάντηση στο πρόγραμμα της Νέας Δημοκρατίας φανερώθηκε από τις κυνικές δηλώσεις του εξαίρετου κατά τα άλλα επιστήμονα, υποψήφιου βουλευτή και βουλευτή της Νέας Δημοκρατίας του κυρίου Πνευματικού, ο οποίος φανέρωσε το κρυφό σχέδιο της Νέας Δημοκρατίας για την υγεία. Ποιο είναι αυτό το κρυφό σχέδιο; Το είχε εξαγγείλει ο κύριος Μητσοτάκης στον προϋπολογισμό του 2020, αλλά ήρθε η πανδημία και το κάλυψε. Το κρυφό σχέδιο λοιπόν, είναι η μετατροπή των νοσοκομείων σε νομικά πρόσωπα ιδιωτικού δικαίου. Οι συγχωνεύσεις των δημόσιων νοσοκομείων με ιδιωτικά νοσηλευτήρια, το κλείσιμο δημόσιων δομών, η συρρίκνωση, ναι, η συρρίκνωση των δαπανών για την υγεία και τέλος, εν τέλει δηλαδή, η επιλογή, η επιλογή, η διαλογή ασθενών. Αυτό το κυνικό, το ανατριχιαστικό που είπε ο κύριος Πνευματικός είναι σχέδιο. Τι σημαίνει η επιλογή ασθενών; Όταν κάποιος ασθενής με χαμηλό προσδόκιμο ζωής έχει να πάρει μια ακριβή θεραπεία, Θα τη δώσουμε σε αυτόν που έχει υψηλότερο προσδόκιμο ζωής και αυτός που έχει χαμηλό προσδόκιμο ζωής τι θα κάνει; Θα πάει σε ένα ιδιωτικό νοσηλευτήριο. Και αν δεν έχει την οικονομική δυνατότητα; Θα αφεθεί μόνος του αβοήθητος. 


Εμείς λοιπόν λέμε ότι αυτός ο κυνισμός δεν αξίζει στις αξίες μας, στις αξίες, στον πολιτισμό μας γιατί αξία μας είναι και θα παραμείνει η ανθρώπινη ζωή. Αυτή είναι η αξία μας, η ανθρώπινη ζωή. Και αυτό είναι το σχέδιό μας: να έχει κάθε πολίτης τη δυνατότητα πρόσβασης σε ποιοτικές υπηρεσίες ιατροφαρμακευτικής περίθαλψης, ανεξάρτητα από την οικονομική του δυνατότητα. Για αυτό το σχέδιο μας είναι η ενίσχυση του ΕΣΥ, η πρόσληψη 15.000 γιατρών και νοσηλευτών, η μονιμοποίηση όσων έδωσαν τη μάχη στην πρώτη γραμμή της πανδημίας, ο διπλασιασμός των τοπικών μονάδων υγείας, η αύξηση του μισθού του πρωτοδιοριζόμενου γιατρού, ώστε οι επιστήμονες να μην φεύγουν στο εξωτερικό, αλλά να πηγαίνουν στο Εθνικό Σύστημα Υγείας και τα βαρέα και ανθυγιεινά στους νοσηλευτές και τις νοσηλεύτριες.


Έλεγα όμως για τις μικρομεσαίες επιχειρήσεις, όπως για το ΕΣΥ, η πανδημία ανέστειλε τα σχέδια Μητσοτάκη για την ιδιωτικοποίηση του ΕΣΥ και θα τα εφαρμόσει τώρα αν εκλεγεί, έτσι και για τις μικρομεσαίες επιχειρήσεις τα σχέδια του ποια ήτανε; Το σχέδιο Πισσαρίδη. Το θυμάστε το σχέδιο Πισσαρίδη; Το οποίο έλεγε ότι οι μεσαίες επιχειρήσεις είναι ζόμπι και πρέπει να εξαφανιστούν και να γίνει η οικονομία μας πιο ανταγωνιστική. Με την πανδημία βεβαίως δεν το υλοποίησε το σχέδιο. Έδωσε η αλήθεια είναι επιστρεπτέες προκαταβολές. Θα το υλοποιήσει τώρα, αν εκλεγεί αυτό το σχέδιο. 


Απέναντι σε αυτό το σχέδιο, τη συρρίκνωση της μικρομεσαίας επιχειρηματικότητας, εμείς δεν προτείνουμε προφανώς όπως ψέματα διαρρεύσαν με fake news, προπαγάνδα τους, ότι θέλουμε αύξηση εισφορών. Εμείς θέλουμε ρύθμιση χρεών και ενίσχυση της μικρομεσαίας επιχειρηματικότητας. Ρύθμιση χρεών όπως κάναμε το '18 με τα χρέη των εμπόρων και των βιοτεχνών στα ασφαλιστικά ταμεία. Κούρεμα βασικής οφειλής και 120 δόσεις για να στηριχθεί η μικρομεσαία επιχειρηματικότητα που είναι η ραχοκοκαλιά της οικονομίας και σήμερα οι μικρομεσαίοι επιχειρηματίες αλλά και οι αγρότες δεν έχουν τη δυνατότητα να περάσουν ούτε έξω από ένα τραπεζικό κατάστημα, διότι οι συστημικές τράπεζες δάνεια δίνουν μονάχα σε όσους έχουν τη δυνατότητα να αποδείξουν ότι δεν χρειάζονται δανεισμό. Γι αυτό και λέμε ότι ένα από τα μεγάλα εργαλεία, ένα από τα μεγάλα όπλα, μια από τις μεγαλύτερες ευκαιρίες που πρέπει να αξιοποιηθεί την επόμενη τετραετία είναι αυτή των πόρων του Ταμείου Ανάκαμψης και Ανθεκτικότητας. Το Ταμείο Ανάκαμψης και Ανθεκτικότητας πρέπει να ανασχεδιαστεί, οι πόροι του να ανακατανεμηθούν ώστε να πάνε κατά προτεραιότητα στην περιφέρεια, στη μικρομεσαία επιχειρηματικότητα και στον αγροτικό κόσμο. 


Από τα δάνεια που δώσανε, τα πρώτα 600 εκατομμύρια από το Ταμείο Ανάκαμψης, ξέρετε σε ποιους τα δώσανε; Σε 13 μεγάλους επιχειρηματικούς ομίλους. Σε αυτούς που έχουν ήδη δανεισμό από τις κεντρικές τράπεζες, αλλά με μεγαλύτερο επιτόκιο και τους δώσαν δάνεια με μικρό επιτόκιο, χαμηλό, ανύπαρκτο 1% για να κερδίσουνε και από πάνω. Και οι μικρομεσαίες επιχειρήσεις που χρειάζονται μικροπιστώσεις, οι αγρότες που χρειάζονται μικροπιστώσεις για τα επιχειρηματικά τους σχέδια, αφήνονται στην τύχη τους. 


Για αυτό λοιπόν εμείς λέμε δικαιοσύνη σημαίνει οι πόροι του Ταμείου Ανάκαμψης να κατευθυνθούν σε αυτούς που έχουν ανάγκη. Δικαιοσύνη σημαίνει να αυξήσουμε τους πόρους για την υγεία, να αυξήσουμε τους πόρους για την αγροτική παραγωγή, να αυξήσουμε τους πόρους για τη μικρομεσαία επιχειρηματικότητα και δικαιοσύνη σημαίνει επιτέλους σε αυτόν τον τόπο να δώσουμε στήριγμα στους ανθρώπους της δημιουργίας, τους ανθρώπους του μόχθου, στους μη προνομιούχους. Να σταματήσουμε την αναδιανομή του πλούτου, την αναδιανομή της περιουσίας και της αισχροκέρδειας. Αυτά είναι τα κρίσιμα θέματα και υπάρχει κι άλλο ένα, πέρα από την αναδιανομή του πλούτου, υπάρχει και αναδιανομή της περιουσίας με τις 700.000 ενυπόθηκα δάνεια που έχουν περάσει στα funds και θα έχουμε ένα τσουνάμι πλειστηριασμών την επόμενη μέρα. Εμείς δίνουμε απάντηση και η απάντηση είναι να προχωρήσουμε σε ένα ρυθμιστικό πλαίσιο που θα αναγκάσει τα funds να πάνε σε ρυθμίσεις, σε συμβιβασμούς που θα είναι υποχρεωτικοί. Ο εξωδικαστικός μηχανισμός θα είναι υποχρεωτικός για τα funds και θα προβλέπει μεγάλο μέρος κουρέματος της ονομαστικής αξίας του δανείου που έχουν πάρει ούτως ή άλλως το 20% της αξίας του και θέλουν να πάρουν πίσω το 100%, αλλά και συμμετοχή του κράτους στην επιδότηση των δόσεων, ώστε να μην στηριχθούν μόνο οι αδύναμοι αλλά και οι μεσαίοι να μην χάσουν τα σπίτια τους. Οι μεσαίοι και οι αδύναμοι να μην χάσουνε την επαγγελματική στέγη, να μην χάσουν την αγροτική γη. Αυτό είναι το σχέδιο του ΣΥΡΙΖΑ. 


Από την άλλη, το σχέδιο της Νέας Δημοκρατίας λέει πολλά πράγματα που δεν θα γίνουνε και δεν λέει πολλά που έχουν στόχο να γίνουν. Αυτά τα οποία έχει εξαγγείλει ο κύριος Μητσοτάκης δεν έχουν κατατεθεί στο μεσοπρόθεσμο και αυτά τα οποία μαρτυρά ο κύριος Πνευματικός, δεν είναι ενταγμένα και γραμμένα στο πρόγραμμά τους. 


Θέλω όμως να σας πω, πολίτες της Πέλλας, σε αυτή την εκλογική αναμέτρηση που είναι κρίσιμη για τη ζωή μας τα επόμενα 4 χρόνια, 2 εναλλακτικά σχέδια αντιπαρατίθενται. 2 σχέδια διακυβέρνησης, 2 σχέδια εξουσίας. Αυτό που σας περιέγραψα ποιο είναι του κύριου Μητσοτάκη και της Νέας Δημοκρατίας και το εναλλακτικό σχέδιο που έχει καταθέσει ο ΣΥΡΙΖΑ. Θέλουμε να τα θέσουμε στην κρίση του ελληνικού λαού, γνωρίζοντας ότι σε αυτή την κάλπη ψηφίζουμε για την επόμενη μέρα και ψηφίζουμε με σκληρά διλήμματα είναι η αλήθεια. Και ψηφίζουμε με σκληρά διλήμματα διότι ένα από τα 2 θα είναι αυτό που θα εφαρμοστεί την επόμενη μέρα. Εμείς λοιπόν θα δώσουμε τον αγώνα μέχρι την τελευταία στιγμή να πείσουμε την ελληνική κοινωνία, να πείσουμε κάθε Έλληνα πολίτη, αγρότη, μικρομεσαίο, νέο και νέα, εργάτη, μισθωτό ότι το πρόγραμμα του ΣΥΡΙΖΑ μπορεί να δώσει ανάσα, προοπτική, μπορεί να δώσει στήριγμα, μπορεί να δώσει ελπίδα και δικαιοσύνη σ αυτό τον τόπο. Σε κάθε περίπτωση όμως, θα ήθελα να σας πω κλείνοντας ότι το κρίσιμο για την επόμενη μέρα δεν είναι μόνο αν θα μπορέσουμε να έχουμε κυβέρνηση στις 26 του μηνός. Το κρίσιμο για την επόμενη μέρα και το κρίσιμο που αφορά κάθε δημοκράτη πολίτη και κυρίως κάθε προοδευτικό πολίτη είναι αν θα σταματήσουμε με την ψήφο μας στην κάλπη μια ασύδοτη και ανεξέλεγκτη Δεξιά, μια ασύδοτη και ανεξέλεγκτη Δεξιά που ανασύρει τις χειρότερες μνήμες του παρελθόντος. 


Πέτυχαν μια μεγάλη νίκη είναι η αλήθεια στις προηγούμενες εκλογές. Βλέπετε πώς διαχειρίζονται αυτή τη νίκη; Με αλαζονεία, με έπαρση, με εκδικητικότητα. Έχουν βγει δεξιά και αριστερά και διαλαλούν τι, τι; Ότι οι πολιτικοί τους αντίπαλοι αποτελούν εθνική εξαίρεση. Έτσι μας λένε ότι είμαστε μειωμένης εθνικής και πατριωτικής αντίληψης πολίτες ότι είμαστε προδότες, με δυο λόγια αυτό λένε. Και θέλω να σας θυμίσω όσους γνωρίζετε και γνωρίζετε την ιστορία αυτού του τόπου σε τι δρόμους ολισθηρούς οδήγησαν τέτοιες πρακτικές από την εποχή του εθνικού διχασμού των Βενιζελικών και των αντιβενιζελικών που λέγανε να τους βενιζελικούς προδότες μέχρι πολύ αργότερα τις εποχές, τις δύσκολες της εμφύλιας διαμάχης και του σπαραγμού, αλλά και αργότερα που πάντοτε η Δεξιά πουλούσε Εθνικοφροσύνη, αλλά στις δύσκολες στιγμές ήταν αυτή που σταματούσε να κάνει τον κόκορα και έκανε την όρνιθα όταν βρισκόμασταν μπροστά σε εθνικές κρίσεις. Θέλω λοιπόν απέναντι σε εσάς εδώ, δημακρατικούς πολίτες της Πέλλας να πω ένα πράγμα, είναι ντροπή να γυρίζουμε σ αυτές τις μαύρες μέρες. Είναι ντροπή να παίζουμε παιχνίδια με την πατρίδα. Με την πατρίδα εμείς δεν θα παίξουμε, αλλά δεν θα ανεχθούμε από κανέναν να το κάνει, από κανέναν να υποτιμά την πατριωτική μας ευθύνη.


Και θέλω με αυτή την ευκαιρία να αναφερθώ και σε αυτή την αθλιότητα, τα παιχνίδια, τα επικίνδυνα με τα εθνικά μας θέματα που παίζει εδώ και μια βδομάδα ίσως και παραπάνω ο κύριος Μητσοτάκης με το ευαίσθητο θέμα της Θράκης. Έχουν περάσει 5 μέρες από τότε που ανεδείχθη το γεγονός ότι ο δικός τους υποψήφιος, ο κύριος Κατραντζή, με δηλώσεις του στα τουρκικά μέσα ενημέρωσης πήγε και μίλησε για τη μουσουλμανική μειονότητα και είπε, «οι Τούρκοι της Δυτικής Θράκης» και αυτοί που μας κάνανε και κριτική εδώ και 2 εβδομάδες, ότι δήθεν οι υποψήφιοι του ΣΥΡΙΖΑ είναι αυτοί οι οποίοι είναι ανθέλληνες και έχουν αντεθνική συμπεριφορά πού είναι να ζητήσουνε, να δώσουν μια απάντηση, να ζητήσουν από τον υποψήφιο τους μια διόρθωση; Πού είναι ο κύριος Μητσοτάκης ο λαλίστατος όταν πρόκειται για το δικό του υποψήφιο; Φανταστείτε λοιπόν πόσο επικίνδυνα είναι αυτά τα παιχνίδια. Και φανταστείτε πόσο θα τρίβει τα χέρια του Ερντογάν με όλα όσα γίνονται αυτές τις μέρες. Είναι ντροπή πράγματι να δίνουμε όπλα απέναντι στην Τουρκία παίζοντας τα παιχνίδια της Τουρκίας στην εσωτερική πολιτική αντιπαράθεση. 


Και θέλω αλήθεια να αναρωτηθώ η κυρία Μπακογιάννη που πήγε στη μουσουλμανική μειονότητα για να απειλήσει και να εκφοβίσει και να της πει ότι αν δεν ψηφίσεις Νέα Δημοκρατία θα έχεις 4 δύσκολα χρόνια να σε περιμένουν. Σ'αυτούς τους φτωχούς ανθρώπους να τους εκφοβίσει. Το 2012 θυμάστε; Είχε κατέβει υποψήφια μόνη της, είχε πάρει 2,5%. Στη Θράκη είχε πάρει 18%. Στον Ίασμο που είναι μειονότητα, είχε πάρει 60%. Άραγε είχε κάνει συμφωνία με τον Ερντογάν η αδελφή του κύριου Μητσοτάκη; Είχε συνάψει συμφωνία με την τουρκική κυβέρνηση; Είναι ντροπή να λέγονται τέτοια πράγματα. Όμως η κυρία Μπακογιάννη δεν πήγε να εκφοβίσει την μουσουλμανική μειονότητα, πήγε να στείλει ένα μήνυμα σε κάθε κοινωνική ομάδα, όχι στη μουσουλμανική μειονότητα. Το έκανε αυτό μπροστά στην κάμερα για ένα λόγο: ήθελε να πάει σε κάθε σπίτι ο εκφοβισμός, σε κάθε οικογένεια, σε κάθε κοινωνική ομάδα. Και το μήνυμα ποιο είναι; Ότι αν τα επόμενα 4 χρόνια εσείς βρεθείτε απέναντι στη βούληση του δικού μας καθεστώτος, του κομματικού και του οικογενειακού, θα περάσατε δύσκολα. Αυτό ήταν το μήνυμα της κυρίας Μπακογιάννη. Σήμερα το απευθύνει στη μουσουλμαική μειονότητα, αύριο όμως θα αφορά τους αγρότες, τους κτηνοτρόφους, τους νοσηλευτές, τους γιατρούς, κάθε κοινωνική κατηγορία, η οποία πιθανόν θα αντιστέκεται. 


Γι αυτό λοιπόν θέλω να καλέσω κάθε δημοκράτη και προοδευτικό πολίτη που γνωρίζει ότι αυτή την σε αυτή την κάλπη διακυβεύονται πολλά, να ενώσει την ψήφο του παρά τις επιφυλάξεις ή τις διαφωνίες που μπορεί να έχει με τον ΣΥΡΙΖΑ, να ενώσει τη φωνή του με εμάς με τη δική μας φωνή, να ενώσει τη φωνή του με τη δύναμη του ΣΥΡΙΖΑ. Γιατί αυτό που διακυβεύεται την επόμενη μέρα δεν είναι αν θα έχουμε και δεν θα έχουμε κυβέρνηση. Αυτό που διακυβεύεται την επόμενη μέρα είναι αν θα έχουμε ένα ανεξέλεγκτο και ασύδοτο καθεστώς. Και ο μόνος, η μόνη δύναμη που μπορεί να τους συντρίψει είναι ένας ισχυρός ΣΥΡΙΖΑ. Ισχυρός ΣΥΡΙΖΑ σημαίνει ισχυρή κοινωνία. Ισχυρός ΣΥΡΙΖΑ σημαίνει και ισχυρή δημοκρατία. Πάμε λοιπόν μαζί να δώσουμε αυτή τη μάχη ψήφο την ψήφο, σπίτι το σπίτι, μέχρι το τελευταίο δευτερόλεπτο. Και θα είμαστε μαζί, δεσμεύομαι, και την επόμενη ημέρα, όποιο κι αν είναι το αποτέλεσμα. Για να συνεχίσουμε να παλεεύουμε για τις αξίες μας, για τις ιδέες μας, για τα ιδανικά μας, για την κοινωνία, για τους μη προνομιούχους πολίτες. Να 'στε καλά, καλή δύναμη, καλή δύναμη και καλούς αγώνες. Και θέλω κλείνοντας θα σας πω πόσο σημαντικό είναι την επόμενη μέρα να έχετε τον άνθρωπό σας στη Βουλή. Τον ξέρετε τον άνθρωπό σας, είναι πολύ σημαντικό και θα τον έχουμε, θα είμαστε δυνατοί. Γεια σας, γεια σας.